---
title: jan Paton
description: A short overview of Plato's philosophy
authors:
  - jan Tene
proofreaders: null
date: '2025-12-04'
date-precision: day
original: null
tags:
  - philosophy
  - original
  - essay
  - youtube
  - video
license: CC BY 4.0
sources:
  - https://www.youtube.com/watch?v=I_gnG0q9NzU
  - https://seka.pona.la/w/rCdVvqAPZU6TvXAZ21DZQg
archives: null
preprocessing: null
accessibility-notes: null
notes: null
---

jan Paton li jan pi sona sona lon ma Elenika pi tenpo majuna. jan mute la, ona li jan sona pi suli nanpa wan. ona li toki e alasa sona ale pi sona sona. lipu ona li sitelen e sona kepeken nasin ni: jan mute li toki lon kulupu. nasin ona la, jan ante pi sona sona li suli. ni li jan Pitakola, li jan Elakito, li jan Pamenite, li jan ante kin.

tenpo utala nanpa tu pi ma Peloponeso la, jan Paton li tan mama pi kulupu lawa. ni la, ona li kama sona e lipu suli majuna, e sitelen, e pali wawa sijelo. jan Paton li pali e toki musi lon tenpo ni. jan Sijokene Lawesiju la, ona li jan pi utala musi sijelo kin lon tenpo ni. kama sona ona la, jan Paton li kama lon kulupu pi jan Sokate. jan Sokate li pana e sona tawa ona.

lipu pi jan Paton la, ona li toki ala. jan Sokate li toki. ni la, mi wile sona e pilin ante pi jan tu ni kepeken pali wawa kepeken sona wawa. nasin toki pi lipu ona la, jan Sokate, en jan poka ona li alasa e sona lon kepeken toki kulupu. ni la, ona li alasa sona e kon insa pi ijo mute. mi toki e ijo la, mi toki e seme? ijo ni li wile e seme tawa lon ona? jan Paton la, ijo ale li jo e sitelen kon, li jasima pi sitelen kon ni. mi kepeken e nimi sama tawa ijo mute la, ijo ni li jo e sitelen kon sama. sitelen kon li awen lon tenpo ale. taso, ona li lon ma ante pi ken sona taso. 

jan Paton li jan nanpa wan pi pilin ni: sona li pilin lon, li tan ijo. jan li pilin e ijo tan ijo ante la, pilin li lon la, ona li sona e ijo, li pilin taso ala e ni. taso, jan Paton li pana e sona ni kin lon lipu Tejateto ona: toki nanpa wan pi nimi sin o kepeken ala e nimi ni. tan ona li ken sona ante taso la, toki mi li kama ni: sona li pilin lon, li tan sona ante. taso, ni kin li sona la, ona kin li pilin lon, li tan sona ante. linja toki ni li pini ala la, pilin lon pi jo tan li ken ala toki nanpa wan. 

mi ken pona e pakala ni kepeken sitelen kon. ni la, jan Paton li toki e ni: mi kama sona la, mi kama lukin e nasin pi sitelen kon. tan open pi sona ni li sona pi kon jan. ona li sitelen e ni lon lipu Menon ona: kon jan li lon ala sijelo la, ona li tawa lon ma pi sitelen kon, li kama sona. mi kama sona la, mi kama lukin e sona ni pi kon mi. 

pona sona li sama pona pi tan ona tawa jan Paton. ni la, sona li tan sitelen kon taso la, ona li ken pona nanpa wan. taso, pona li seme? pona li sitelen kon pi suli nanpa wan. ona li kepeken mute e ni lon nasin ona pi lawa pona. ni la, jan Paton li toki e ni: mi ken kama sona e nasin kulupu pi pona nanpa wan tan sitelen kon pona kepeken sona. ona la, mi o wile ala e lawa kulupu, o wile e lawa pi jan sona. jan sona li jan pona kin tawa ona. jan Paton li sitelen e ni lon lipu Politeja ona. taso, toki mute pi lipu ni la, ona li wile toki e ijo pi kon jan kepeken toki pi lawa pona.

mi ken kama sona e nasin ale kin tan sitelen kon pona kepeken sona. sewi pali pi pona ale li pali e ale kepeken sitelen kon pona la, ale li tan pona, li tawa pona. lipu Kimajo pi jan Paton la, jan Sokate, en jan Kimajo li lukin e tan, li toki e open tenpo, e nasin ale. nanpa wan la, sewi li pali e seli, e kon, e telo, e ma, li pali e ijo mun kin. open pi pali ni la, kon ijo li pini kama lon. ni la, ijo li ken tawa, li ken pilin. ijo ale li kama jo e kon. taso, ijo ale ala li tawa sama. mun sewi li tawa sike pona la, jan li tawa wawa pi nasin ala. ni la, kon ona li kama sona ala.

sona pi kon jan li suli tawa jan Paton. mi kama sona e ijo kepeken ona, li pali e ale mi tan ona. taso, mi o lawa e kon mi kepeken sona lon. ni la, jan Paton la, kipisi tu wan li lon ona. kipisi nanpa wan ona li kipisi sona. kipisi ni li pilin e ijo kepeken sona lon. mi nanpa, li nasin kepeken ona. kipisi nanpa tu li kipisi utala. pilin ale mi kulupu li lon kipisi ni. mi pilin utala, anu pona, anu apeja, anu olin tan ona. kipisi nanpa pini li kipisi moku. ona li tan pi pilin sijelo. wile lape, en wile unpa, en wile moku, en wile telo li kama tan ona.

mi lukin e alasa sona mute pi jan Paton. taso, pilin seme ona li suli nanpa wan? ken la, ona li ni: pali pona li ken kama tan sona taso pi sitelen kon pona. mi o kama sona, o kepeken e kon mi tawa pali pona. ni la, mi pona tawa kulupu taso ala, li pona tawa kon mi kin.

nasin sona pi jan Paton la, ni li pini pi toki mi. o pana e pilin sina lon anpa, o tawa, o awen alasa sona!
