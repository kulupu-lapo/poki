---
title: open ale
authors:
  - soko Sijeni
date: 2025-03-29
license: null
sources:
  - https://ivaaan.neocities.org/open-lon/
archives:
  - https://web.archive.org/web/0/https://ivaaan.neocities.org/open-lon/
preprocessing: removed formatting characters for SP fonts e.g. square brackets for cartouches, word1 for alt glyph selection
---

open la ala li lon  
ale li pimeja  
ijo wan taso li lon  
ijo li ken ala lukin  
taso ijo li pilin  
ijo li luka e ma lon anpa ona  
li luka e kiwen e ko e telo  
li wile lukin e ma  
taso pimeja li ken ala e lukin

ijo li wile li wile li wile a  
wile li wawa e ijo  
pini la ijo li kama suno  
pimeja li weka

suno li ken lukin e ma  
taso ma li jaki  
nasin ike la ma ale li supa li kule sama li sijelo sama  
suno li wile ante e ma kepeken wile ona  
suno li open e pali

suno li tawa e kiwen e ko  
li lon e nena e lupa e sijelo ante  
e kule ale  
e kasi lon selo ma  
e soko lon anpa ma  
kasi li lawa e ale la suno li lon e soweli  
soweli li wile e moku la ona li moku e kasi  
ale li lon  
ale li tawa  
ale li pona

pali li pini la wawa suno li weka  
suno li lape  
taso pimeja li moli ala  
weka la pimeja li pilin ike  
ona li wile pini e lawa suno  
pimeja li lape ala

sin la pimeja li lawa e ale  
ona li ike e pali suno  
soweli li moli e soweli  
kule kasi li weka  
telo li wawa li pakala e ma  
ike a

pali suno la soweli li mute  
akesi en kala en pipi en kijetesantakalu li lon  
sama la jan li lon  
jan li pilin monsuta  
ona mute li moli tan pimeja  
suno li pana e pona mute lon tenpo pini  
jan li wile e kama sin suno  
li open toki tawa suno lon insa ona  
li wile li wile li wile a  
li wile sama suno lon open ale  
suno li kute e wile  
li pini e lape

suno li utala e pimeja  
utala li awen lon tenpo mute a  
mute la ma li kama ante  
pona en ike li kama  
taso pini la suno li anpa e pimeja

taso anpa ni li pini ala e utala  
wawa suno li weka  
suno li wile lape  
suno li lape la pimeja li kama sin  
utala li ken ala pini  
ni la suno li pana e mun mute tawa sewi1  
pimeja la mun li lukin li toki e ike tawa suno  
suno li lon e mun suli  
li pana e suno ona pi mute lili tawa ona  
mun suli li lawa e mun lili

pini la suno li toki tawa jan  
ona li pilin monsuta ala la suno li pana e seli  
seli li suno lili  
jan li ken lawa e seli  
jan la suno li pona e ale  
ni la ona li pana e nimi sewi tawa ona  
li toki e wile lon insa sama open  
sewi li kute e wile ale