---
title: ma tomo
description: null
authors:
  - soko Sijeni
proofreaders: null
date: '2025-05-31'
date-precision: day
original: null
tags:
  - story
  - original
  - short story
license: null
sources:
  - https://sijeni.li.pona.la/tp/ma-tomo/
archives:
  - https://web.archive.org/web/0/https://sijeni.li.pona.la/tp/ma-tomo
preprocessing: null
accessibility-notes: null
notes: null
---

jan pi len jelo li toki tawa mun suli la, mun li suno wawa e ma tomo kin.

jan suno ale li pilin ike. ona li pini sona e sewi, li sona e pona ala, li taso.

jan wan taso li awen sona e sewi. ona li lili li ken lili. sijelo ona li pakala. ona li awen lon sewi tomo li ken lukin e mun ale, li awen alasa toki tawa sewi.

ona li lukin e mun suli li ken ala kute e toki ona, taso wawa mun li kama tawa jan pi sijelo pakala. sin la, sona sewi li wawa. jan pi sijelo pakala li kulupu e jan suno ale pi ma tomo, li lukin e mun lon sewi tomo.

suno li lawa e ma la, jan suno li awen lon sewi tomo. jan utala li lukin e ona. jan suno li kalama musi tan suli sewi. jan utala li tawa moli e ona mute. jan ike li kama jo e jan pi sijelo pakala. taso, jan suno li utala.

jan suno taso ala li lukin e mun suli. jan mute pi kulupu pali li lukin. ona li ken ala lukin e suno sewi. taso suno mun li suwi tawa lukin. jan pali li kama sona e ijo suli. ona li ken wawa, li ken suli. ona li pilin e sewi.

jan pali li lukin e utala lon sewi tomo, li kama li utala e jan ike. jan mute li moli, taso jan pona li anpa e jan ike. jan suno en jan pali li pilin pona!

jan ike li moli ala la ona li tawa. ona li pilin monsuta, li toki tawa jan lawa. jan lawa li pali e utala suli. ona li wile moli e jan suno ale e jan pali ale. tenpo sama la, jan suno li awen lon tomo pali ale, li pali e utala tawa lawa. jan pali ale li kama sona e nasin sewi, li kama lon kulupu pi jan suno. jan suno li wawa ala li mute; jan lawa li mute ala li wawa.

tenpo pimeja la, jan ike li open e utala. ona li tawa tomo pali li alasa e jan suno. taso jan li lon ala insa tomo. jan ike li weka tan tomo, taso lon nasin pi ma tomo la, ona li ken ala lukin. ale li pimeja a! kon pimeja nasa li ken ala e lukin. jan pali li len lon sewi tomo. jan ike li lon insa tomo la, jan suno li pana e kon pimeja. ni la, jan ike li ken ala sona e ijo lon poka ona. jan ike li ken ala tawa. jan pona li sona e nasin la ona li ken tawa.

jan utala ale li anpa. tenpo lili la jan suno li anpa e jan lawa. jan suno li weka e jan lawa tan ma tomo. jan pi sijelo pakala li toki tawa ona: "o tawa ma ante! o toki e ni tawa lawa ante: sewi li pana e jan wawa. jan wawa li anpa e ike ale sina anpa e jan lili la sewi li anpa e sina!"

jan ike li tawa ma lawa ante li toki tawa jan lawa. ona li wile lawa sin e ma tomo, li pilin utala. ma tomo la jan suno li lawa. ona li lon tomo pi jan lawa, li kepeken len pi jan lawa. jan pi sijelo pakala li kepeken len loje, li kama lawa e ma tomo pi jan suno.

jan lawa ante li pilin monsuta tan jan suno. jan suno li wile pana e sona sewi tawa ma ale. tenpo kama la utala li lon.