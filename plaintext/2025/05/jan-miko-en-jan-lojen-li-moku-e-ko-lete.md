---
title: jan Miko en jan Lojen li moku e ko lete
description: >-
  A short story, based on the prompt 'jan tu en esun pi lete suwi' offered by
  soweli Lesi in the kama sona discord server.
authors:
  - jan Iwi
proofreaders: null
date: '2025-05-16'
date-precision: day
original: null
tags:
  - story
  - short story
license: CC BY-SA 3.0
sources: null
archives: null
preprocessing: null
accessibility-notes: null
notes: null
---

jan Miko li olin e jan Lojen.

jan Lojen li olin e jan Miko.

ona tu li moku, li lape, li musi, lon tomo wan.

tenpo suno wan la jan Miko li wile pana e ijo pona tawa jan Lojen.

moku suwi li pona mute tawa jan Lojen. tenpo suno ni li seli a! ni la, jan Miko li wile pana e ko lete suwi tawa jan Lojen.

len la jan Miko li tawa tomo esun pi ko lete.

ona li wile e ni: jan Lojen li lukin ala, li sona ala e tawa ona, li pilin pona wawa lon tenpo pi sona sin.

jan Lojen li lukin ala e tawa pi jan Miko. sama la jan Miko li lukin ala e jan Lojen.

jan Miko li pilin pona li sona e ni: *mi pana e ko lete tawa jan Lojen la, jan Lojen li pilin pona wawa a! ona li sona ala e pona kama.*

jan Miko li kama lon tomo esun la, jan mute li lon. ona li awen lon poka pi supa esun. jan wan taso li pana e ko lete. jan Miko o awen!

tenpo lili li tawa la jan Miko li kute e toki uta: *jan Miko o! sina lon a!*

jan Miko li tawa e lawa ona li lukin e jan Lojen li toki ni: *jan Lojen a! sina lon ni tan seme?*

jan Lojen li mu musi: *a a a! mi wile pana e ko lete tawa sina. mi wile kama e pilin pona sina. ken la sina wile e ijo sama tawa mi.*

jan Miko li mu musi kin: *a a! lon a! taso sina sona e pona ni lon tenpo ni. mi pana e ko lete tawa sina la, pilin pona sina li wawa ala.*

jan Lojen li toki ni: *ni li lon ala. sina wile e pilin pona mi li wile pana e ijo pona tawa mi. mi pilin pona wawa tan ni taso. ko lete li pona namako a!*

jan Miko en jan Lojen li pana e mani tawa jan esun.

jan esun li pana e ko lete tawa ona tu.

ona tu li tawa tomo, li moku, li musi, li pilin pona.
