---
title: jan tu en esun pi lete suwi
description: a cute short story about two people and an ice cream shop
authors:
  - kon Okisen
proofreaders: null
date: '2025-05-18'
date-precision: day
original: null
tags:
  - short story
  - ice cream
  - o pali e toki musi
  - original
license: CC BY-SA-NC 4.0
sources:
  - https://oxygen8.neocities.org/jan_tu_en_esun_pi_lete_suwi
archives: null
preprocessing: null
accessibility-notes: null
notes: >-
  this is part of soweli Lesi's weekly story challenges in kama sona, this
  week's theme was "jan tu en esun pi lete suwi"
---

<p>jan poka tu li lon poka nasin. jan wan li suli, jan ante li lili. ona tu li lon ma ni tan ni: tomo sona li lon tenpo lape. tenpo pini la, ona li kama suli lon ma ni. ona li wile kama sin tawa musi.</p>
  <p>suno li wawa. ona li alasa awen lon pimeja. jan suli li sitelen lon lipu.</p>
  <p>jan lili li esun wawa e kon li toki e ni: "mi pilin musi alaaaaa"</p>
  <p>"tan seme a?" li toki pi jan suli.</p>
  <p>"mi sona alaaaa"</p>
  <p>"a! mi sona weka e pilin ni! tenpo poka la, esun suwi sin li kama tawa ma ni. ona li kule mute a!"</p>
  <p>jan lili kama pilin pona lili.  "suwi li pona tawa mi... taso, suwi seme li lon?"</p>
  <p>jan suli li toki. "mi sona ala. mi tu o tawa esun ni tawa sona." ona li pana e uta pi pilin pona.</p>
  <p>jan tu li pini e lape ona li kama tawa noka tawa esun suwi. jan lili li pilin ike lili.</p>
  <p>"a.. suno li wawaaaaa... mi wile e ni: esun li kepeken ilo pi kon lete a!"</p>
  <p>jan suli li toki wawa e ni: "mi pilin sama. taso mi pilin e ni: esun li poka mute a!"</p>
  <p>"tan seme la sina pilin e ni?"</p>
  <p>"tan ni!"</p>
  <p>jan suli li luka tawa tomo. selo pi tomo ni li laso li loje. sitelen suli li lon lupa ona. ona li toki e ni: </p>
  <p><b>"esun pi lete suwi" "ko suwi pi kule mute li lon!" "ona li kama open lon tenpo ni"</b></p>
  <p>"wawaaaaaa!" jan lili li toki e ni kepeken kalama suli. "taso ken la mi ken ala moku e suwi ona tan ni... mi ken ala moku e telo walo soweli."</p>
  <p>"ni la mi tu o awen tawa insa. ken la ona li esun e suwi ante anu seme?"</p>
  <p>"sona a. mi tu o insa."</p>
  <p>jan li tawa tan poka nasin tawa poka ante. ona li kama tawa lupa pi tomo esun li tawa insa. ona tu li tawa e lupa la, ilo lili li kalama suwi.</p>
  <p>jan mani li lukin li toki e ni: "toki! suno pona tawa sina! sina wile e suwi seme a?"</p>
  <p>jan suli li pilin pona. "toki a! mi wile e ko pimeja ni. namako la, mi wile e kili kiwen ni. mi wile e sike wan taso."</p>
  <p>"pona a! sina wile e ni lon poki pan anu poki lipu anu seme?"</p>
  <p>"mi wile e poki pan. jan lili o, sina wile seme?"</p>
  <p>jan lili li kepeken kalama lili. "nnnn mi sona ala. mi sona ala e ni: telo soweli li lon ala ko seme?"</p>
  <p>"tomo ni li esun e ko kili! ona la, telo soweli li lon ala." jan mani li luka tawa poki suli.</p>
  <p>"kili mute ala li pona tawa mi...kule seme li lon?"</p>
  <p>"kule pi kili pi loje jelo, en kule pi kili jelo suwi, en kule pi kili pi laso loje... kule mute li lon a!"</p>
  <p>"mi la, kili pi loje jelo li pona ala... kili jelo suwi li nasa lili...mi sona ala e kili pini." jan lili li toki e ni tawa jan suli taso.</p>
  <p>lukin pi jan suli li kama suno. "mi sona a! mi lili la, mama mi li pali e moku suwi kepeken kili ma ni. ona li pona mute a!"</p>
  <p>"mi awen sona ala... taso mi alasa moku e ona tan sina."</p>
  <p>"pona a!"</p>
  <p>jan mani li telo e supa moku. "ni la, sina wile e ko pi kili pi laso loje anu seme?"</p>
  <p>jan lili li awen lon tenpo lili. pini la, ona li pilin wawa. ".....wile."</p>
  <p>"sina wile ala wile e namako?"</p>
  <p>"ala, kin la, mi wile e ko lon poki lipu."</p>
  <p>"pona a! ijo ni li wile e sike mani luka tu."</p>
  <p>jan suli li wawa tawa pilin ona. "mi ken pana e mani."</p>
  <p>jan suli li pana e mani la, jan mani li kama pana e ona lon poki mani li kama pali e ko suwi. open la, ona li jo e ilo moku sike li pana e ko pimeja lon poki pan. ona li namako e ona kepeken kili kiwen lili. pini la, ona li jo e ilo moku sin li pana e ko pi kili pi laso loje lon poki lipu. ona li jo e ona tu li pana e ona lon supa.</p>
  <p>"suwi li lon a! o tawa pona a!"</p>
  <p>"o awen pona a!" jan suli li tawa e luka ona.</p>
  <p>jan tu li tawa. ona li kama tawa supa lape lon ma kasi.</p>
  <p>"ni li tenpo lon... kili pi laso loje li pona ala pona tawa mi?" jan lili li toki e ni kepeken pilin awen.</p>
  <p>"o moku pona a!"</p>
  <p>jan lili li jo e ilo moku. ona li pana e ona lon ko li sewi e ona. ona li uta lili lon lipu ilo. </p>
  <p>"a... ni li pona mute a! jan suli o, sina toki lon a! mi pilin pona mute a."</p>
  <p>"mi pilin pona mute tan pilin pona sina, aaa!"</p>
  <p>jan tu li moku e lete suwi ona, li pilin musi. suno ni li pona tawa ona.</p>
