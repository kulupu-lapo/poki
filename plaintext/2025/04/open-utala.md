---
title: open utala
description: toki open nanpa pini lon lipu “ma suno”.
authors:
  - soko Sijeni
proofreaders: null
date: 2025-04-15
date-precision: day
original: null
tags:
  - story
  - original
  - short story
license: null
sources:
  - https://sijeni.li.pona.la/tp/open-utala/
archives:
  - https://web.archive.org/web/0/https://sijeni.li.pona.la/tp/open-utala/
preprocessing: null
accessibility-notes: null
notes: null
---

open la, jan li pali e kulupu utala. jan pi mama sama taso li lon kulupu la, kulupu li lili. jan li moli la kulupu li moli. tenpo la mute kulupu li lili, taso kulupu awen li kama suli. tenpo mute la, kulupu mute lili li utala e kulupu wan suli. ni la, jan pi mama sama ala li open lon kulupu sama.

open la jan, li kepeken nimi ala. jan li sona e ante jan tan lukin taso. jan li wile ala ike e toki pona. utala li ante e ni. pilin jan la, ona li suli la nimi ona o ante. jan li lon e nimi sin. jan nanpa wan lon ni li kepeken nimi Atali.

jan Atali li ante. jan ale li wile anpa e jan ike. jan ale li sona ala e ni: ona li pini anpa e jan ike la, ona o seme? ona li anpa e jan ike sin, e jan ike sin, e jan ike sin... sike la ni. pini la jan ike li moli e ona.

jan Atali li wile ala anpa e jan ike. ona li wile wawa li wile suli, li wile lawa e jan ante. utala la ona li alasa sona e ale pi jan ante, li utala kepeken sona ni. nasin ni la, jan Atali li pali e kulupu suli nanpa wan, li lawa e ma mute mute a! sona li wawa!

jan mute li pilin monsuta tan jan Atali, li alasa pona tawa ona. jan mute kin li wile moli e ona. jan Sima en jan Toso li wile wawa sama jan Atali. ona tu li kulupu e ma mute. a, utala suli li open!

jan Toso li kama e jan wawa mute lon poka ona. jan wan lon ni li jan Nala. ona li sona utala kepeken sona kin. jan Nala li lawa e kulupu utala lili, li pakala mute e kulupu Atali. taso, suno wan la, kulupu Atali li anpa e kulupu Nala. ona li awen e jan Nala lon poki lon anpa ma.

taso jan Atali li sona e suli pi jan Nala, li wile toki tawa ona. ona tu li toki e utala
e lawa e wile suli. jan Atali li monsuta ala e jan Nala. mute la, ona tu li sama. pini toki la, jan Atali li toki e ni: "o awen pona, o moli ala! sina ken lawa e ma ale. pini ale la, mi tu li toki lon tenpo sin." jan Nala li sona ala e tan pi toki ni.

jan Nala li awen lon poki lon tenpo mute. taso pini la ona li weka, li tawa ma Toso. ike la, jan Toso li moli. jan Sima li toki tawa jan Nala: jan Nala o lawa e ma Toso. jan Sima li wile lon e kulupu sin. kulupu sin o wan e ma mute, o moli e jan Atali. jan Nala taso li ken e ni.

jan Nala en jan Sima li lawa e kulupu utala suli a! ona li utala e ma tomo lawa pi jan Atali. utala li awen lon suno mute lon pimeja mute. jan mute a li moli. pini la, jan Nala li lon sinpin pi jan Atali ona o moli e jan Atawi. taso ona li ken ala. jan Atali li pona tawa ona. lon la, ona tu li sama. ona li kulupu e jan ale li pini e utala. jan Nala li toki: "mi tu li wan la, mi ken lawa e ale. jan ala li ken pini e wawa ni!"

ma Nala en ma Atali li wan lon kulupu sama. jan mute li pilin ike tan ni, li utala e kulupu sin. jan mute li pilin pona tan wawa, li utala e jan pi pilin ike. jan Sima li lon kulupu sin, taso ona li awen pilin ike tan jan Atali. jan Nala li alasa weka e utala ale lon insa kulupu.

jan Atali li mute e wawa ona lon ma Nala. ona li pana e jan pi mama sama tawa lawa ma. jan Sima li pilin e ike. ona li toki e pilin tawa jan lawa Nala. jan Atali li kama sona e ni la, ona li wile weka e jan Sima. jan Sima li ken ala e wawa ona. ona li kama e ni: jan pi mama sama li moli e jan Sima li len e sijelo. lukin la, jan Sima li moli tan pakala. taso, jan pali li lon tomo poka, li lukin e moli kepeken lupa lili.

jan pali li toki e ale tawa jan lawa. ona li pilin ike a tan moli pi jan Sima, li wile sona e tan. jan Nala en jan Atali en jan pi mama sama li kulupu. jan Atali li toki e ni: "jan Sima li len e ike ona. lon la ona li wile moli e sina!" taso jan Nala li toki: "jan Sima li pona a tawa lawa mi tawa pilin mi. ona li wile e ike ala. sina taso li lon e ike tan wile wawa. sina wile lawa e mi la sina kama e moli ona!" jan Atali li wile toki sin, taso wawa la jan Nala li moli e jan pi mama sama. "sina moli e jan mi la, mi moli e jan sina."

jan Atali li pilin utala a! ona li alasa moli e jan Nala, taso jan Nala li weka. jan Nala li toki tawa kulupu ona: "o moli e jan Atali!" taso jan mute lon kulupu li tan ma Atali. jan Atali li kama li toki tawa kulupu: "o moli e jan Nala!" kulupu li tu li utala. jan ala li ken awen.

jan Atali en jan Nala li utala lon tenpo mute. kulupu li utala e ona sama la jan ante ala li lon. jan Atali li weka e sike lukin wan tan jan Nala; jan Nala li weka e luka wan tan jan Atali. tenpo sama la, kulupu li pini e utala. kulupu pi jan Atali li tawa ma ona. kulupu pi jan Nala li kama. jan Atali li anpa.

jan Nala li wile moli e jan Atali, taso ona li awen ken ala. ona li weka e sike lukin wan tan jan Atali, li toki: "o tawa ma sina, o kama sin ala."

jan Atali li weka. pakala li suli. jan pona mute li moli. jan Atali li pilin ike a! tenpo mute la ona li utala ala. taso ona li pali. utala li pini ala.
