---
title: open utala
description: null
authors:
  - soko Sijeni
proofreaders: null
date: 2025-04-15
date-precision: day
original: null
tags: null
license: null
sources:
  - https://sijeni.neocities.org/open-utala/
archives:
  - https://web.archive.org/web/0/https://sijeni.neocities.org/open-utala/
preprocessing: removed formatting characters for SP fonts e.g. square brackets for
  cartouches, word1 for alt glyph selection
accessibility-notes: null
notes: null
---

open la jan li pali e kulupu utala  
jan pi mama sama taso li lon kulupu la kulupu li lili  
jan li moli la kulupu li moli  
tenpo la mute kulupu li lili  
taso kulupu awen li kama suli  
tenpo mute la kulupu mute lili li utala e kulupu wan suli  
ni la jan pi mama sama ala li open lon kulupu sama

open la jan li kepeken nimi ala  
jan li sona e ante jan tan lukin taso  
ona li wile ala ike e toki pona  
utala li ante e ni  
pilin jan la ona li suli la nimi ona o ante  
ona li lon e nimi sin  
jan nanpa wan lon ni li kepeken nimi Atali

jan Atali li ante  
jan ale li wile anpa e jan ike  
ona li sona ala e ni  
ona li pini ni la ona o seme  
mute la ona o anpa e jan ike sin  
e jan ike sin  
e jan ike sin  
n  
pini la jan ike li moli e ona

jan Atali li wile ala anpa e jan ike  
ona li wile wawa  
ona li wile suli  
ona li wile lawa e jan ante  
utala la ona li alasa sona e ale pi jan ante  
li utala kepeken sona ni  
nasin ni la jan Atali li pali e kulupu suli nanpa wan  
li lawa e ma mute mute a  
sona li wawa

jan mute li pilin monsuta tan jan Atali  
li alasa pona tawa ona  
jan mute kin li wile moli e ona  
jan Sima en jan Toso li wile wawa sama jan Atali ona tu li kulupu e ma mute  
utala suli li open a

jan Toso li kama e jan wawa mute lon poka ona  
jan wan lon ni li jan Nala  
ona li sona utala kepeken sona kin  
jan Nala li lawa e kulupu utala lili  
li pakala mute e kulupu Atali  
taso suno wan la kulupu Atali li anpa e kulupu Nala  
ona li awen e jan Nala lon poki lon anpa ma

taso jan Atali li sona e suli pi jan Nala  
li wile toki tawa ona  
ona tu li toki e utala  
e lawa  
e wile suli  
jan Atali li monsuta ala e jan Nala  
mute la ona tu li sama  
pini toki la jan Atali li toki e ni  
te o awen pona o moli ala  
sina ken lawa e ma ale  
pini ale la mi tu li toki lon tenpo sin to  
jan Nala li sona ala e tan pi toki ni

jan Nala li awen lon poki lon tenpo mute  
taso pini la ona li weka  
li tawa ma Toso  
ike la jan Toso li moli  
jan Sima li toki tawa jan Nala  
jan Nala o lawa e ma Toso  
jan Sima li wile lon e kulupu sin  
kulupu sin li wan e ma mute  
o moli e jan Atali  
jan Nala taso li ken e ni

jan Nala en jan Sima li lawa e kulupu utala suli a  
ona li utala e ma tomo lawa pi jan Atali  
utala li awen lon tenpo suno mute lon tenpo pimeja mute  
jan mute a li moli  
pini la jan Nala li lon sinpin pi jan Atali  
jan Nala o moli e ona  
taso ona li ken ala  
jan Atali li pona tawa ona  
lon la ona tu li sama  
ona li kulupu e jan ale li pini e utala  
jan Nala li toki  
te mi tu li wan la mi ken lawa e ale  
jan ala li ken pini e wawa ni to

ma Nala en ma Atali li wan lon kulupu sama  
jan mute li pilin ike tan ni  
li utala e kulupu sin  
jan mute li pilin pona tan wawa  
li utala e jan pi pilin ike  
jan Sima li lon kulupu sin  
taso ona li awen pilin ike tan jan Atali  
jan Nala li alasa weka e utala ale lon insa kulupu

jan Atali li mute e wawa ona lon ma Nala  
ona li pana e jan pi mama sama tawa lawa ma  
jan Sima li pilin e ike  
ona li toki e pilin tawa jan lawa Nala  
jan Atali li kama sona e ni la ona li wile weka e jan Sima  
jan Sima li ken ala e wawa ona  
ona li kama e ni  
jan pi mama sama li moli e jan Sima  
li len e ona  
lukin la jan Sima li moli tan pakala  
taso jan pali li lon tomo poka li lukin e ni ale kepeken lupa lili

jan pali li toki e ale tawa jan lawa  
ona li pilin ike a tan moli pi jan Sima  
li wile sona e tan  
jan Nala en jan Atali en jan pi mama sama li kulupu  
jan Atali li toki e ni  
te jan Sima li len e ike ona  
lon la ona li wile moli e sina to  
taso jan Nala li toki  
te jan Sima li pona a tawa lawa mi tawa pilin mi  
ona li wile e ike ala  
sina taso li lon e ike tan wile wawa  
sina wile lawa e mi la sina kama e moli ona to  
jan Atali li wile toki sin  
taso wawa la jan Nala li moli e jan pi mama sama  
te sina moli e jan mi la mi moli e jan sina to

jan Atali li pilin utala a  
ona li alasa moli e jan Nala  
taso ona li weka  
jan Nala li toki tawa kulupu utala ona  
te o moli e jan Atali to  
taso jan mute lon kulupu li tan ma Atali  
jan Atali li kama li toki tawa ona  
te o moli e jan Nala to  
kulupu li tu li utala  
jan ala li ken awen

jan Atali en jan Nala li utala lon tenpo mute  
kulupu li utala e ona sama la jan ante ala li lon  
jan Atali li weka e sike lukin wan tan jan Nala  
jan Nala li weka e luka wan tan jan Atali  
tenpo sama la kulupu li pini e utala  
kulupu pi jan Atali li tawa ma ona  
kulupu pi jan Nala li kama  
jan Atali li anpa

jan Nala li wile moli e jan Atali  
taso ona li awen ken ala  
ona li weka e sike lukin wan tan jan Atali li toki  
te o tawa ma sina o kama sin ala to

jan Atali li weka  
pakala li suli  
jan pona mute li moli  
jan Atali li pilin ike a  
tenpo mute la ona li utala ala  
taso ona li pali  
utala li pini ala  
