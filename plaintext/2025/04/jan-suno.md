---
title: jan suno
description: null
authors:
  - soko Sijeni
proofreaders: null
date: 2025-04-24
date-precision: day
original: null
tags: null
license: null
sources:
  - https://sijeni.neocities.org/jan-suno/
archives:
  - https://web.archive.org/web/0/https://sijeni.neocities.org/jan-suno/
preprocessing: removed formatting characters for SP fonts e.g. square brackets for
  cartouches, word1 for alt glyph selection
accessibility-notes: null
notes: null
---

open la sewi li kulupu e jan li suno  
jan mute li pakala tan suno  
taso jan pona li olin e sewi la ona li ken lukin pona e suno  
suno la ona li lukin e kule ale  
e kule pi lon ala  
li kama sona e tan ale  
li kute e kalama sewi

jan pona li kulupu  
ona li "jan suno"  
li wile pana e sona tawa jan ale  
ale o sona e tan sewi  
taso jan li kute ala  
jan li pakala li wile anpa e sewi  
jan li toki e pona sewi la ona li moli  
jan suno mute li moli lon open

kulupu suno li tawa ma ante  
nena ma li awen e ona  
jan mute li pilin ike  
li toki e ni  
"sewi li kama e moli taso tawa mi  
mi o olin ala olin e ona"  
taso ma nena la ale li pona  
kasi li suli  
soweli li suwi  
ale li sama open lon

kulupu li musi li lape  
ona li pini wile e ijo namako  
li toki ala tawa sewi  
sona sewi li open weka  
tenpo suno li kama pimeja lili

jan li wile ala e sewi  
ni la ona li toki e ni  
"mi o weka  
o tawa ma jan"  
jan ale ala li pilin sama  
li toki  
"ma jan la utala en moli taso li lon  
sewi li awen e milon ma pona ni"  
kulupu li tu  
kulupu pi sewi ala li tawa  
kulupu sewi li awen

kulupu tawa la ona li lon ma tomo suli  
ona li toki e tan ona e wile ona  
ona li jan suno lon tenpo pini  
taso ona li wile lon kulupu jan  
taso jan mute li kama moli tan jan lawa  
jan li moli ala la ona li pini kulupu  
li kama taso  
ona li alasa lon nasin pi jan utala  
taso ni li ike  
nasin jan la kulupu mute li lon  
kulupu nanpa wan li lawa e ale  
li jo e ale  
kulupu nanpa tu li lawa e pali  
li jo e mani  
kulupu nanpa mute li pali ale  
li jo e lili  
jan pali li ken ala tawa kulupu ante  
nasin sewi la jan ale li sama  
jan suno li ken ala lon nasin ni  
li kama jo e ala

kulupu awen la ma li kama ike  
kasi li lili  
soweli li monsuta  
sewi li toki ala  
pona taso li weka utala  
jan li lete li pilin ike  
ona li wile  
taso sewi li pana ala e wile  
jan wan li ken ala awen  
li wile moli  
len ona li jelo  
tenpo pimeja la ona li tawa ma sewi  
li toki wawa tawa mun  
"sewi o  
sina jaki e mi mute tan seme a"  
jan pi len jelo li tawa moli

taso kalama suli li pini e tawa  
mun suli li suno suli  
li toki  
"jan o  
sina lukin e suno sewi  
sina sona e tan sewi  
ni la sewi li ken ala toki tawa sina  
sona ale li lon pilin sina  
o lukin e sewi lon insa sina"  
mun suli li pini suno  
jan pi len jelo li tawa moli ala  
ona li toki tawa kulupu

sin la kulupu li kama sona e sona sewi  
e tan ona  
ona li pali sin e ma ona  
li pilin e sewi lon insa  
ale li pona

taso n  
seme li kama tawa jan suno pi ma tomo suli  
