---
title: jan Kisote pi ma Mansa
description: null
authors:
  - soko Sijeni
proofreaders: null
date: 2025-04-23
date-precision: day
original: null
tags:; null
license: null
sources:
  - https://sijeni.neocities.org/jan-kisote-pi-ma-mansa/
archives:
  - https://web.archive.org/web/0/https://sijeni.neocities.org/jan-kisote-pi-ma-mansa/
preprocessing: removed formatting characters for SP fonts e.g. square brackets for
  cartouches, word1 for alt glyph selection
accessibility-notes: null
notes: null
---

## kipisi nanpa wan - sona en pali pi jan Kisote

lon ma lili lon ma Mansa la jan mani li lon  
nimi ma la mi wile ala sona  
ona li moku e moku pi mani ala  
tomo la jan pali en jan pi kulupu mama sama li lon  
sijelo ona li wawa ala li linja  
ken la ona li nimi Kisala anu nimi Kesala

jan mani ni li lape la ona li musi tan lipu pi jan utala  
ona li musi mute la ona li pali lili  
ona li esun e ma ona li kama jo e lipu mute mute a  
lipu nanpa wan tawa jan mani li tan jan Pelikano  
lipu ni li toki e  
te tan pi tan ala li tan e pali mi la tan mi li lili li ike e mi tan sina to  
e  
te sewi la mun sewi sewi li awen e sina sewi li ken e ken sina pi ken suli to

tan ni la jan mani li kama nasa li lape ala tan lipu  
tenpo mute la lipu li pini la ona li wile suli e lipu li sitelen e lipu sin  
ona li toki utala mute e ni - seme li jan utala nanpa wan

lawa ona li sona e lipu taso  
ona li toki e utala taso lon insa  
musi li kama lon tawa ona

pini la lawa ona li kama pakala  
ona li wile jan utala sama lipu li wile tawa ma ante kepeken soweli ona li wile suli  
nanpa wan la ona li telo e len kiwen pi mama mama ona li jo e palisa utala

nanpa tu la ona li kama e soweli  
soweli li jaki  
taso jan mani la ona li wawa sama soweli lon lipu  
suno mute la ona li alasa sona e nimi soweli pona  
pini la ona li nimi Losinante e soweli

nimi soweli li wawa la jan mani li wile ante e nimi ona kin  
suno mute mute la ona li alasa sona e nimi pona  
pini la ona li kama jan Kisote  
taso jan utala ale li kepeken nimi ma li kepeken nimi mama lon nimi ona  
ni la jan mani li kama jan Kisote pi ma Mansa

len li telo la soweli li kepeken la nimi li wawa la ijo wan taso li weka  
jan utala ale o olin e meli  
jan Kisote li toki e ni

te tan ike anu tan pona la mi utala e jan suli li anpa e ona la jan suli o tawa meli suwi o toki e  
te mi jan suli Monsijaki  
mi anpa tan jan wawa Kisote pi ma Mansa  
suwi sina li pona e mi la ona li pana e mi tawa sina to to

jan mani li pini toki li kama sona e nimi meli la ona li pilin wawa  
ona li sona e meli lon ma poka  
meli li sona ala e jan Kisote  
taso jan mani li olin e ona li wile utala tan ona  
nimi ona li jan Alonsa  
taso jan mani li wile pana e nimi sin li pana e nimi Jasuwi lon pilin ona  
jan mani la nimi ni li suwi sama nimi ale pi pali ona

## kipisi nanpa tu - tawa nanpa wan pi jan Kisote

jan Kisote li wile ala awen awen  
suno li open la ona li jo e ilo ale li tawa lon poka pi soweli Losinante  
ona li toki e wile ona tawa jan ala  
ona li taso la pilin ike li kama li pini e tawa  
jan lawa li jan utala ala e ona la ona li ken ala utala  
taso pakala lawa li anpa e pilin ni  
nanpa wan la ona o kama jan utala tan jan lawa lili  
sin la ona li tawa

jan Kisote li toki e ni tawa ona sama  
te jan li kute e toki mi la jan sona li toki e ni tan tawa mi nanpa wan  
te suno Apolo li open pana tawa ma suli e linja walo ona la  
waso lili kule li open toki kepeken kalama suwi tan sewi loje la  
sewi li pini lape lon telo suli li lukin e jan moli la  
jan wawa Kisote pi ma Mansa li weka tan tomo  
li kepeken soweli Losinante  
li open tawa lon ma kasi Mante to to  
lon la ona li tawa lon ma kasi ni  
ona li toki kin e ni  
te tenpo pi toki mi li tenpo pona a  
jan pi tenpo kama li sitelen e sona mi lon kiwen mani  
jan sona pona o  
sina toki e sona mi la o weka ala e soweli pona mi Losinante to  
pilin olin la ona li toki wawa e ni  
te meli suwi Jasuwi o  
tan sina la open tawa li pali ike  
pilin sina li pakala tan mi to

sama la ona li toki nasa mute sama lipu  
ni la ona li tawa lili lon tenpo suli  
suno li seli la lawa li ken moli  
pona la lawa ona li moli lon tenpo pini ante

suli ala li kama lon suno nanpa wan  
ona li wile utala la ni li ike a  
jan mute la utala nanpa wan li lon ma telo Lapise  
jan ante la utala nanpa wan li lon tomo pan  
taso mi la ona li tawa lon suno tawa pimeja li wile lape li wile moku  
ona li lukin e poka ale li wile lon tomo suli tan lape  
ni la ona li lukin e suno lili li tawa ona

tomo lili la meli tu li lon  
ona li lili li pali  
taso jan Kisote la ona li suli li lon tomo lawa suli  
mije ante lon tomo li lawa e soweli mani  
jan Kisote li kama la meli li pilin monsuta li tawa insa tomo  
taso jan Kisote li toki suwi e ni

te o monsuta ala  
mi jan utala tawa lawa la mi pakala ala e meli suwi sama sina to

meli li kute e te meli suwi to la ona li mu tan musi  
ni la jan Kisote li toki sin

te tan pona lukin la mu musi li kama tan lili to

meli li sona ala e nasin toki ni pi tenpo pini li mute e mu  
tenpo ni la mije li kama  
ona li lukin e sijelo linja e ilo utala li wan lon mu  
taso ona li pilin monsuta kin tan ilo li toki

te sina wile lape la o lon tomo mi to

jan Kisote li lukin e pona mije li toki

te jan Kutopanja o  
ale li pona tawa mi  
lape li utala mi to

te supa lape sina li kiwen  
ni la sina ken ala lape lon tomo ni lon tenpo pimeja lon tenpo ale to

mije li pana e pona tawa jan Kisote  
ona li moku ala la pali ale li wile e wawa suli

jan Kisote la mije o pona tawa soweli Losinante kin  
ona li soweli nanpa wan tawa ona  
taso mije li lukin e soweli jaki taso  
tomo la meli li weka e len kiwen tan jan utala  
taso ona li ken ala weka e ale la ona li lape kepeken ni lon sijelo  
ona li musi lukin  
meli li pona lukin tawa ona la ona li toki e ni

te jan ala li kama  
e meli suwi sama  
jan Kisote  
lon tomo wawa to

te anu soweli Losinante  
ona li soweli mi  
mi jan Kisote pi ma Mansa  
o lawa e mi to

toki li nasa kute tawa meli la ona li toki ala  
ona li pana e moku

kala taso li lon  
jan Kisote li awen lon supa  
ona li moku lon nasin musi a  
len kiwen li len e sinpin ona la jan ante o pana e moku  
ona li ken moku e telo kepeken palisa taso  
jan ante li kama lon tomo li weka e ken unpa pi soweli mani  
ona li pali la kalama li tan ilo ona  
jan Kiste la ni li kalama musi suwi li kalama tan ona  
pini la ona li tawa  
taso ona li awen jan utala ala tawa lawa la utala suli ala li ken