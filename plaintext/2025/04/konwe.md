---
title: konwe
description: lipu pi jan Konwe pi nimi konwe
authors:
  - jan Wasopimeja
proofreaders: null
date: '2025-04-23'
date-precision: day
original: null
tags:
  - essay
license: null
sources:
  - https://drive.google.com/file/d/1NqV6Bg3yb9svMewgsI_Tmq0rRRSHTZRu/view
archives: null
preprocessing: null
accessibility-notes: null
notes: null
---

toki pona la nimi mute li lon.
nimi pu li lon.
nimi ku li lon.
nimi sin mute li lon kin.
nimi sin ale li pona ala.
jan lili la nimi sin ale li ike.
jan mute la nimi sin li ken ike li ken pona.
nimi konwe li lon.
kon pi nimi konwe li ni:
konwe li pilin.
konwe li ante.
konwe li awen ala.
jan li ken ala sona e tenpo kama pi ijo konwe.
ijo mute li konwe.
jan li konwe.
soweli li konwe.
kasi li konwe.
soko li konwe.
seme li konwe ala?
ma li konwe ala konwe?
mi sona ala a.
jan mute la ma li konwe ala.
taso soweli li lon ma.
kasi li lon ma.
konwe li lon ma.
ma li ante.
ma li ken ala ken pilin?

jan Konwe li lon kin.
nimi konwe li tan ona.
jan Konwe li sona e mute a.

tenpo sike LLLTTAMLLLT anu tenpo sike 1937 la jan San Konwe li open lon.
ona li lon ma tomo Liwepu.
nasin nanpa li pona a tawa ona.
ona li lanpan e sona nanpa lon tomo sona suli Kenpi.

jan Konwe li pali e ijo mute a.
ona li alasa e sona tan nanpa.
ona li alasa e sona tan leko pi nasin tu.
ona li alasa e sona kulupu.
ona li alasa e sona tan leko pi nasin tu tu.

jan Konwe li pali e musi.
musi wan ona li musi konwe.
musi konwe li jo e ijo lili.
musi konwe li pona a.
mi kama ala toki a e musi konwe lon lipu ni.
mi pana e sona suli pi musi konwe taso.
musi konwe li nanpa mute.
nanpa ni li lon kulupu.
jan li ken ala sona e tenpo kama pi kulupu ni.
kulupu ni li awen ala.
kulupu ni li ante.
kulupu ni li pilin ala pilin?
kulupu nanpa ni li konwe ala konwe?

musi konwe li pana e pilin mute tawa lawa jan.
musi konwe li epiku tawa jan mute.
jan mute li sona e musi konwe.
jan mute li pilin e nimi pi jan Konwe la ona li pilin e musi konwe.
ni li ike tawa jan Konwe.
musi konwe li pona tawa ona kin.
taso pilin ona la ona li pali e ijo pona mute.
ijo pona ona ante la musi konwe li ike tawa ona.
ona li wile e ni:
jan li sona e ijo ante ona kin.

tenpo ni la jan Konwe li konwe ala.
tenpo sike MAM anu tenpo sike 2020 la ona li moli tan jaki.
jan mute li pilin e pilin ike tan moli ona.
jan mute li olin e ona.
ona li lape a.
jan Konwe o lape pona.

tenpo kama pi moli ona la jan li pali e nimi pi toki pona.
nimi ni li nimi konwe.
nimi konwe li tan musi konwe.
ijo pi musi konwe li ken konwe.
jan lili li kepeken nimi konwe.
taso jan lili li awen kepeken.

kulupu jan la nimi konwe li ike.
jan mute la nimi konwe li ike tan ni:
toki pona li wile ala e nimi pi kon ni.
jan li ken kepeken e nimi pilin anu nimi ante anu nimi sona.
jan lili la nimi konwe li ike tan ante.
jan ni li sona e ni:
jan Konwe li pali e mute a.
jan Konwe li wile e ni:
jan li sona e ona tan musi konwe taso ala.
jan ni li ken kepeken e nimi ante.

mi kepeken nimi konwe.
mi wile e nimi pi kon ona.
mi la konwe en pilin li ante a.
jan Konwe li sona ala e nimi konwe.
ona li ken ala.
mi pilin e ni:
nimi konwe li pona tawa jan Konwe.
taso ona li wile e ni:
jan li sona e ijo ante ona.
ni li pona a tawa mi.
sina o sona e ijo ni:
o sona e nasin FRACTAN.
o sona e nasin CONWAY  CRITERION.
o sona e kulupu monsuta.
sina wile la o kepeken nimi konwe.
