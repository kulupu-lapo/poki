---
title: open jan
authors:
  - soko Sijeni
date: 2025-04-10
license: null
sources:
  - https://sijeni.neocities.org/open-jan/
archives:
  - https://web.archive.org/web/0/https://sijeni.neocities.org/open-jan/
preprocessing: removed formatting characters for SP fonts e.g. square brackets for
  cartouches, word1 for alt glyph selection
---

open la jan li sama soweli li sama akesi  
ona li moku e kili taso  
li jaki tan anpa ma  
li lon kulupu lili lon anpa kasi  
li wile suli ala  
jan li sona ala e monsuta  
ona li lape mute li pali lili  
li pilin pona

lawa pimeja li ante e ni  
kili li weka la jan li open moku e soweli  
kulupu li lili  
moli li suli  
nanpa wan la jan li pilin monsuta  
sewi li anpa e pimeja la pona li kama sin  
taso ike li weka ale ala

sewi la jan li kama sona e wile  
ona li wile e namako  
ona li wile e moku pi pona namako  
e len pi pona namako  
e tomo pi pona namako  
jan li pali suli tan ni  
ma tomo li kama suli a  
kulupu mama li suli  
lawa en esun en mani li open

taso wile jan nanpa wan li sona  
jan li alasa e sona  
ona li wile sona e tan ale  
te ijo li tawa tan seme  
seme li kama e seli e lete  
seme li lon ma ante  
mi wile moku tan seme  
kasi li seme e mi  
mi moli la mi lon seme  
mi tan seme to  
wile sona li pona e jan  
ona li alasa e ma ante  
e ijo ante  
e pona namako  
tan wile sona la jan li lon

jan li kama sona e mute a  
kepeken sona la ona li suli e ken ona  
kulupu li suli li suli li suli  
tomo en moku en len li mute li pona  
sin la jan li lape mute  
pali li pini

jan li pilin pona lon insa tomo  
li wile ala lon ma ante  
wile sona li pini  
tenpo li tawa la sona mute li weka

taso jan li pilin weka lon insa  
ona li wile  
ona li wile e seme  
ona o wile e ijo  
tenpo pini la ona li wile e sona  
tenpo ni la ona o wile e seme  
jan li sona ala  
tenpo mute la pilin ike li kama tan ni  
jan li wile pini e pilin ni  
pini la ona li kama sona e ijo  
ijo li pini e pilin weka  
utala

jan li utala e jan  
jan li moli e jan  
jan li lon e kulupu mute  
jan li utala e kulupu ante  
kulupu li utala e kulupu  
utala li suli  
taso ona li utala ala tan wile mani anu wile lawa anu wile moku  
ona li utala tan wile utala taso  
ona li moli tan wile utala taso

pimeja la mun suli li lukin e utala jan li toki tawa sewi  
te jan li utala li moli e jan kepeken seli sina to  
sewi li pilin monsuta  
jan li pona suli tawa ona  
taso pimeja li kama lawa e jan  
sewi li kulupu e jan li toki tawa ona

te pimeja li kama e utala  
ona li wile e moli sina  
mi pana e seli mi tawa sina la mi ken ala lawa e sina  
taso o kute  
sina awen e utala la mi kama e ike  
telo wawa li pakala e kili  
soweli monsuta li alasa e kulupu  
o pini e utala  
sina ni la sina ken lukin e suno mi  
sina ni ala la suno mi li pakala e selo sina e lukin sina to

pini toki la sewi li suno  
jan mute li kama pakala tan ni  
ona li awen e utala  
taso jan pi mute lili li ken lukin e suno  
ona li kama sona e mute  
li kama sona e wile sewi  
nimi ona li te jan suno to  
ona li kulupu li pali e pona  
li pana e toki sewi

jan ante li kama toki jaki tawa sewi  
ike li kama  
moku li lili  
taso utala li pini ala  
