---
title: tenpo weka
description: Loose Toki Pona translation of Memory by H. P. Lovecraft
authors:
  - jan Tekinowi
proofreaders: null
date: '2025-10-25'
date-precision: day
original:
  title: Memory
  authors:
    - Howard Phillips Lovecraft
tags:
  - horror
  - short story
license: null
sources:
  - https://www.youtube.com/watch?v=UQ_dGRw63F4
archives: null
preprocessing: null
accessibility-notes: null
notes: >-
  Originally presented and recorded at ma toki pona vr meetup #176 on the 25th
  of October 2025, published to Youtube on the 31st of October 2025.
---

insa pi nena tu la, mun li pana e suno pi wawa ala lon kasi suli.  
anpa kasi la, suno li ken ala lon. 
anpa kasi la, ijo nasa li lon pimeja ni.
kasi ale li jaki tawa nena, li lon kiwen ale.
ona li linja, li poki a e tomo pakala li len e nasin noka majuna. 

pakala ale ni la, soweli lili li tawa lon sewi kasi. 

tenpo weka la, tomo ni li sewi a. taso tenpo ni la, akesi monsuta nasa li lon ona.
tenpo weka la, ijo li pali mute e tomo ale ni. tenpo li alasa pakala a e tomo. taso, ona li awen tomo. akesi lili en soweli suwi en kasi ale la, ona li tomo pona.

nasin telo li lon. nimi ona li telo Lan. telo li tawa lon anpa pi pakala ale. ko mute en kasi mute li lon telo Lan. 
telo li kama tan anpa ma, li tawa, li kama anpa sin. ni la, kijetesantakalu li ken ala sona e tan ona, li ken ala sona e pini ona, li ken ala sona e ni: telo li loje tan seme

mun li pana e suno la, ijo sewi li kama tan mun. ona li wile toki tawa kijetesantakalu.  ona li toki e ni: 

mi majuna la, mi ken ala sona pona e tenpo pini. ijo seme li pali e kiwen ale ni, e tomo ale ni? nimi ona li seme?

kijetesantakalu li toki: 
mi sona pona e tenpo pini. taso mi kin li majuna a. 
ijo pi pali tomo li sama telo Lan. mi ken ala sona pona e ona.
mi sona pona ala e pali ona tan ni: tenpo ona li lili a. ona li weka sama telo ni.
mi sona lili e sijelo ona. lili la, ona li sama soweli lon kasi.
taso, mi sona pona e nimi ona tan ni: nimi ona li sama nimi pi telo Lan. sona mi la, nimi ona li nimi jan.

sewi li kute e ale ni, li weka, li kama sin lon mun ona.
kijetesantakalu li lukin e soweli lili. poka pi tomo pakala la, ona li tawa sewi lon kasi.
