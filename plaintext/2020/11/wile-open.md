---
title: wile open
authors:
  - jan Lenoka
date: '2020-11-11'
collection:
  - utala.pona.la
  - utala pi toki musi (2020)
license:
sources:
  - https://utala.pona.la/toki-musi-lili/
---

nasin pini la
ale mi li lon ala.
mi toki e ni:
mi taso li
ken nasin
e ale mi.

wile mi li open
li ijo ale ken
li kute e lawa mi.
mi lawa e pali mi.
sewi en
mun li lawa ala.
tu ni en
mi li sama ala.

nasin pini li lon ala.
taso mi ken ala
lawa e tenpo kama.
tenpo kama li open mute.
(ale o, sina o kute.)
mi lawa ala
e tenpo kama.
taso
mi ken lawa
e pilin mi ona.
pilin mi la
ale li pona.
