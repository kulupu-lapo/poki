---
title: lon linja telo
authors:
  - jan Sitowapu
date: '2020-11-11'
collections:
  - utala.pona.la
  - utala pi toki musi (2020)
license:
sources:
  - https://utala.pona.la/toki-musi-lili/
---

ale li kama pona.  
sewi laso li tawa.  
mi lukin e sina la,  
pilin ante a li kama.

mi awen la mi sona.  
mi jo e pilin pona.  
kule li mute la  
mi sona ala.

ken la mi lape pona  
lon linja telo.  
ken la mi wan taso.

suwi suno li weka.  
mi lukin e kule seme?  
mi lukin ala lukin e  
ni: pimeja li kama?

mi sona e pimeja lili.  
mi sona ala e ni:  
sina jo e wawa la  
ike li insa.

ken la mi jo e pilin  
lon linja telo.  
ken la mi wan taso.
