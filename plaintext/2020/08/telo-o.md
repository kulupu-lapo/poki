---
title: telo o   # Untitled poem
authors:
  - jan Kapilu
date: 2020-08-23
tags:
  - poetry
  - discord
license: null
sources:
  - https://discord.com/channels/301377942062366741/340307145373253642/746973633825472592
---

telo o  \
o tawa  \
o lawa e kala  \
o lete e soweli  \
o pana e pona  \
telo o  \
o kama tawa mi  \
o kama pona  \
o weka e ike ali  \
o pona e ma  \
telo o  \
sina sama moli  \
sina tu li kama  \
o kama pona  \
o kama tawa mi  \
telo o  \
o lukin  \
pimeja li kama  \
o kama pona  \
mun li lon sewi  \
telo o  \
soweli li lape  \
kon li lete li awen  \
sina pona o telo  \
o awen pona  \
moli o  \
sina sama telo  \
sina tu li kama  \
o kama pona  \
o lape ala  \
moli o  \
sina lawa e jan  \
sina lete e pilin  \
tenpo ali la  \
sina awen  \
moli o  \
sina lete sama telo  \
o tawa mi  \
o kama pona  \
o jo e mi  \
telo o  \
mi sama sina  \
mi tawa  \
mi tawa sama sina  \
sina kama sama moli  \
telo o  \
tenpo pini mi li lon  \
o awen pona  \
o lawa e kala  \
o lete e soweli  \
moli o  \
mi kama  \
o awen pona  \
o olin e ali  \
o olin e mi  \
-jan Kapilu
