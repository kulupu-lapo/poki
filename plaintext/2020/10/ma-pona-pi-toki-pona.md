---
title: ma pona pi toki pona
description: null
authors:
  - kala pona Tonyu
translators: null
proofreaders: null
date: 2020-10-05
tags:
  - original
  - poetry
  - story
original: null
license: null
sources:
  - https://discord.com/channels/301377942062366741/340307145373253642/762572218173095946
archives: null
preprocessing: null
accessibility-notes: null
notes: null
---

<!-- i was studying for literature and since the current topic i'm learning in school is singlit i thought hey what if we had ma pona lit and then i was in such a poetry vibe i zoomed out something real quick >.> -->

### ma pona pi toki pona

tomo sin.  \
sitelen mute li kama tawa oko sina sama telo. sitelen lili, suli, nimi mute.  \
tenpo la nimi li lon sona sina. tenpo la ona li sama nimi ante, sama nimi ale. sina sona e ni sama nimi sina. sina ken toki e ni sama ijo ale.  \
tenpo la nimi mute li sin tawa sina, li ante mute - li awen kama tan uta pi jan ante sama nimi ale, li sama nimi pi sona sina tawa ona.  \
sina pilin nasa lili. nimi ni li seme? tawa ante la, nimi ni li namako ala. kon ona li lon ala sina.  \
tenpo la nimi nasa ni li kama tawa lawa sina. tenpo la nimi nasa ni li open pona tawa uta sina, li pilin namako ala. tenpo la toki sina li kama nimi sin mute.  \
tenpo la sina ante e nimi sina tawa nimi nasa ni. tenpo la sina lukin e kama pi nimi sin tan jan, e lon pi musi sin, e kama pi jan sin.  \
tenpo la jan li kama jan pona tawa sina. tenpo la tomo li kama tomo pona, li kama tomo lon, tawa sina. tenpo la nimi nasa sin li kama nimi sina.  \
tenpo la sina lukin e nimi pi tomo ni, li pilin olin.  \
tenpo la sina pali e nimi sin.

<!-- *ma pona lit, ie, literature which is like talking about ma pona/ma pona culture etc -->
