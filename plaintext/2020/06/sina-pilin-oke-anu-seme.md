---
title: sina pilin oke, anu seme?
authors:
  - kala pona Tonyu
date: 2020-06-25
tags:
  - original
  - poetry
license: null
sources:
  - https://docs.google.com/document/d/1CoACCfXQn31X1NR8_X3q0zXEFUmVHImR9nCqBYiIKPk/edit
---

jan Tonju
25/6/2020

o lukin!  \
    ni li lon!  \
    ni li seme?  \
    tan seme?  \
    ona li pali e seme lon ni?

mi sona ala.  \
taso, mi sona e ni:  \
   ni li lon.

jan mute li sona ala e ona, li toki tawa ona:  \
   ike!  \
   nasa!  \
   jaki!

sona mi la, toki pi jan mute li ike tawa ona. taso, mi toki lon poka jan mute.  \
   ike!  \
   nasa!  \
   jaki!

mi toki sama ala la, mi nasa.

ona li sona ala e toki pi mi mute. anu la, toki pi mi mute li suli ala tawa ona.  \
ona li toki ala.

taso sina sona.

sina sona la jan ale li sama. sina sona ala la ona li seme, li tan seme, li pali e seme lon ni; taso, sina sona la, ona li pilin ike, li pilin ike tan mi mute.

sina sona la sina ken pana pali tawa ona. sina ken pilin pona e ona.

sina kama lon sinpin;  \
    jan ale li lukin tawa sina.  \
sina toki ala;  \
    jan ale li awen.  \
    jan ale li awen - jan ale li wile kute e toki sina.

sina toki ala. sina lukin wawa e jan ale.

(ona li lukin tawa sina, kin.)

oko sina li suwi, li suli, li pali e ni: mi pilin, mi toki. tan sina la, lawa mi li pali wawa, li toki wawa. lawa mi li tawa tenpo pini mute mute mute -

mi sin;  \
    mi ike.  \
    mi nasa  \
    mi jaki.  \
sona mi la, ni li lon. jan mute li toki e ni; ni li lon.

jan mute li toki ike tawa mi.  \
    ike!  \
    nasa!  \
    jaki!

taso sina ante. sina toki sama ala e jan mute. ala; sina toki ala.

taso sina wawa; tenpo kama lili la, jan ale li toki ike ala. tan sina.

sina toki e ni tawa mi:  \
    sina pona mute a!  \
    sina pilin oke, anu seme?

tenpo ni la, mi sona la, mi pilin e ni: mi wile kama sama e sina.

o kama sin e tenpo ni. jan sin li lon; jan sin li pona; jan sin li kama e toki ike mute.

mi lukin e jan sin - ona li lukin pilin ike, li pana e telo oko. sina lon poka ona, li alasa pilin pona e ona.

mi seme?

mi ike. mi lon weka e ona; mi toki ike tawa ona, li lon poka e jan ale, li pilin pona ala e ona. mi ike. mi la, mi ike. mi ike tawa mi.

ni li ike. ni li ala e wile mi.

mi sona. mi tawa wawa ona. mi luka e luka ona, li lukin tawa ona, li toki e ni:  \
    sina pona mute a!  \
    sina pilin oke, anu seme?

sina pona.
