---
title: tu lukin lon
description: null
authors:
  - jan Lakuse  # jan Sasalin
translators: null
proofreaders: null
date: 2020-06-17
tags:
  - original
  - story
original: null
license: null
sources:
  - https://discord.com/channels/301377942062366741/340307145373253642/722970441110781952
  - https://discord.com/channels/301377942062366741/340307145373253642/722970595943514143
  - https://cdn.discordapp.com/attachments/340307145373253642/722970440963850330/tu_lukin_lon__nanpa_2.pdf
  - https://cdn.discordapp.com/attachments/340307145373253642/722970595670622248/tu_lukin_lon_corrections_version.pdf
archives: null
preprocessing: null
accessibility-notes: null
notes: null
---

tenpo la, kulupu Kalasasi li lon ma kasi. kulupu la, jan wan li lon. ona pi linja loje li toki. ona pi linja jelo li pilin. ona pi linja pimeja li lawa. ona pi linja kapesi li tawa. nasin ni li pona tawa jan mute ni. lon tomo la, toki en pilin en lawa en tawa li kama li weka. taso lon ona li awen. ni li nasin lon.

tenpo la, ma kasi li kama moli tan sike. pali pi kulupu Kalasasi, tawa ma kasi la:
* toki pi linja loje li awen tenpo e nasin kepeken sitelen. ona li jan e tenpo.
* pilin pi linja jelo li weka tan sewi e wawa kon, li kule e ona kepeken musi. ona li jan e tenpo.
* lawa pi linja pimeja li nasin e ma. taso mi anpa ala. ona li lukin jan e mi.
* tawa pi linja kapesi li tawa poka lon selo. mi jan kin e ona.

taso kulupu Kalasasi li awen e sona ni: ona li wan pi ma suli. ni la, kulupu li sona ala e kon ona la, kulupu li ken awen pona. kulupu li awen pona. taso.

tenpo sin la, nasa suli pi tawa noka li kama lon ma kasi. ona li lukin tawa kulupu Kalasasi la, nasa li open akesi. uta wan pi walo kipisi pi nasa suli akesi li kama lupa mun lon sinpin kulupu. mun ni li moku e kulupu tawa ni: kulupu li kama telo. kalama moku li sama pakala kiwen. taso kulupu li kama telo la, kulupu li moli ala. li awen. ni kin li nasin lon.

insa akesi la, ma kasi li kama sin tan sike. pali pi kulupu Kalasasi tawa nasa suli la:
* toki li awen toki sama. linja ona li loje e telo.
* pilin li awen pilin sama. linja ona li jelo e telo.
* lawa li awen lawa sama. linja ona li pimeja e telo.
* tawa li tawa ala. poki pi insa akesi li pake e ona. ni la, linja kapesi ona li kule ala e telo.
* taso, telo kulupu li kapesi kin. pona. mi ken moku e telo pi tu lukin ni.

ni la, akesi li awen moku e telo ale kulupu. ona li moku moku moku. moku li pini ala. taso kulupu li awen kin tan nasin lon.

nasa suli li awen tawa noka la, ona li awen moku akesi e kulupu. kepeken tenpo mute la, kulupu Kalasasi li sona ala e ni: ni mi ala mi? kulupu Kalasasi li kama moli kapesi lon sona ala ni.

ona li moli kapesi la, sijelo ona li kama sike lon ma, li telo e kasi. kasi ni li kama suli li kama wawa. li kama awen e nasa suli li ken sona. li akesi Kalasasi. li tawa noka.
