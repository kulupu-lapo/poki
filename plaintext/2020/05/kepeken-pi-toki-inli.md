---
title: '"sina kepeken toki Inli sama jan nasa tan seme?"'
description: null
authors:
  - jan Telakoman
translators: null
proofreaders: null
date: 2020-05-31
tags: null
original: null
license: null
sources:
  - https://joelthomastr.github.io/tokipona/kepeken-pi-toki-inli_si
archives: null
preprocessing: null
accessibility-notes: null
notes: null
---

toki mama mi li toki Inli. mi ken kepeken toki Inli lon nasin pona. taso kulupu lipu ni la mi wile pali e ijo ante. mi wile pana e lukin ni tawa jan ale: jan li kepeken toki pona tawa ale la seme li kama lon?

mi sitelen e lipu sin la mi kepeken toki pona. ni li pini la mi ante e lipu tawa toki Inli. mi ante e lipu la mi wile e ni: nasin toki lon lipu pi toki Inli li weka ala tan lipu sama pi toki pona.

mi wile e ni tan ni: ken la jan li lukin e lipu mi la ona li sona ala e toki pona. mi wile pana e lukin ni tawa ona: toki pona li nasin seme?
