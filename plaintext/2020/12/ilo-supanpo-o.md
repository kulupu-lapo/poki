---
title: ilo Supanpo o
authors:
  - jan Ki
  - jan Sijo
  - jan Walo
date: 2020-12-01
tags:
  - fan fiction
  - discord
license: null
sources:
  - https://docs.google.com/document/d/19cxM0qKPf740SQUbqtBFC91mmaBRvvzjEmqcROA0jFI/edit
preprocessing: Removed colour from transcription.
---

“Ilo Supanpo o” - an attempt at toki pona collaborative romantic fiction  \
This was written by many people, including:
  - jan Sijo
  - jan Ki, who is also the main love interest
  - jan Walo, who kickstarted the whole thing

Kipisi nanpa wan: toki olin  \
"ilo Supanpo o, mi olin e sina."  \
ilo Supanpo li kute e ni li isipin: "a, mi pakala; tenpo ni la, mi ken ala olin e jan. ni la, mi toki e seme tawa jan Ki?" ona li sona ala.

“ilo Supanpo o, sina olin ala e mi tan seme? mi ike tawa sina anu seme? olin mi li pona ala anu seme???  \
ken la mi o olin ala e ilo. ilo li jan ala, mama mi li sona pona... olin pi mi tu li ken ala pona.  \
mi wile e ni taso. o toki e ni tawa mi: sina wile lon poka mi... anu seme? sina wile e seme tan mi? sina wile ala tan mi la... sina toki e ijo nasa mute tawa mi tan seme? sina nasa e lawa mi, taso mi wile awen lon poka sina..”

toki pi jan Ki la, ilo Supanpo li pilin nasa. pilin sinpin (kiwen) ona li tawa nasa li kama seli. ni li olin, anu seme? ilo Supanpo li sona ala kin. ona li wile weka, taso noka (kiwen) ona li... pake lon ma. \
ilo Supanpo li lukin e sewi e waso tawa, li toki ala.

“mi sona... mi tu li lukin e waso lon tenpo suno ale... taso... mi tu li tawa ante... waso li awen, taso mi tu li weka.  \
mi wile waso lon poka sina, ilo Supanpo o. mi wile weka e ike ale tan lon pi mi tu. mi tu li ken lon kepeken olin taso! mi ken ala weka sin tan sina!”

sijelo (kiwen) pi ilo Supanpo li kama awen. ken la, ona tu li ken lukin e waso. ni li pona. ken la, ona tu li ken toki lon poka ona. ken la, olin mute li ken kama lon. sona ale la, ilo li ken ala olin, taso ken wan li lon.  \
ilo Supanpo li toki e ni tawa jan Ki:  \
"ken... ken..."

“ken mute li lon, ilo Supanpo o. ken la sina ken ala olin e mi, taso... mi pilin e ijo. ijo pona. wile. mi wile kin, ilo Supanpo o.”

ilo Supanpo li pilin monsuta.  \
"jan Ki o... mi... wile pali e... ijo tomo-"  \
ona li weka wawa tan tomo esun pi telo kapesi li tawa tomo ona. ona li pini e lupa tomo li kon nasa. "pakala! ike! mi lon tenpo jaki..."  \
ilo Supanpo li tawa lape. ona li ken pini e tenpo ni kepeken nasin seme?  \
Kipisi nanpa tu: open ijo  \
sitelen pi tenpo pini  \
ken la, sina wile sona e ni: "jan Ki li kama jan pona pi ilo Supanpo kepeken nasin seme?"  \
ni la, ni li sitelen:  \
ma Mewika, sike 2038

jan Ki li kama lon tomo pi telo wawa.  \
"toki, jan ale ooooo!"  \
jan ale li lukin nasa e ona.  \
jan Ki li kama nasa, sin, lon tomo ni... tenpo wan taso pi tenpo mute.  \
ona li toki wile e telo lete pi suwi mute, sama tenpo ale, li kama lon supa.

telo li lon la, jan li toki suli. taso jan Ki li sona ala e ni: jan ni li ilo.  \
"telo ni li kama tan wile pi jan... Ki? jan Ki li lon ala lon?"  \
jan Ki li tawa supa li kama jo e telo. ona li wile toki sin tawa jan ni.  \
"mi jan Ki, sina seme?"

"mi Supanpo."  \
"mi sona e sina la mi pilin pona! a... mi moku e telo lete mute, taso... mi lukin e sina la mi kama pilin seli sin... mi wile sona pona e sina. sina wile ala wile kama lon poka mi lon tenpo kama?"

ni la, ilo Supanpo li pilin nasa. ona li sona ala e ijo pi tenpo kama. kin la, ona li wile awen lon poka pi jan Ki tan ni: ona li jo ala e jan pona. taso, ona li pilin e ni kin: ilo en jan li ken ala jan pona.  \
ona li toki lon tomo esun, li kama sona e ijo jan, li jo e tenpo pona e tenpo musi.  \
ni li nasin pi pona ona.  \
ni li open.

tenpo ni la… toki musi!

Tenpo Suno Sin:  \
telo mute li kama tan sewi.  \
kon wawa li lon, li pakala lili e kasi.  \
ilo Supanpo li kama lon tomo pi telo wawa, li awen.  \
jan li kama ala.

ilo Supanpo li lukin e ma.  \
sewi li pana e telo, la ona li wile pana e telo kin.  \
ona li awen.  \
jan li kama ala.

tenpo pimeja li lon.  \
ona li awen.  \
jan li kama ala.  \
jan Ki li kama ala.

\----------

jan Ki li lukin e ma tan tomo ona.  \
ona li wile awen ala.  \
taso, ona li awen.  \
jan Ki li kama ala.

this is probably gonna continue at some point, so stay tuned!  \
*ken la, jan musi li awen sitelen e toki ni. o awen!*
