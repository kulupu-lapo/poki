---
title: musi palisa
authors:
- jan Masine
date: '2023-12-25'
license: CC-BY-SA 4.0
sources:
- https://liputenpo.org/pdfs/0023sewi.pdf
- https://liputenpo.org/lipu/nanpa-sewi/
- https://commons.wikimedia.org/wiki/File:Lipu_tenpo_nanpa_sewi_-_musi_palisa_01.jpg
- https://commons.wikimedia.org/wiki/File:Lipu_tenpo_nanpa_sewi_-_musi_palisa_02.jpg
- https://commons.wikimedia.org/wiki/File:Lipu_tenpo_nanpa_sewi_-_musi_palisa_03.jpg
- https://commons.wikimedia.org/wiki/File:Lipu_tenpo_nanpa_sewi_-_musi_palisa_04.jpg
- https://commons.wikimedia.org/wiki/File:Lipu_tenpo_nanpa_sewi_-_musi_palisa_05.jpg
- https://commons.wikimedia.org/wiki/File:Lipu_tenpo_nanpa_sewi_-_musi_palisa_06.jpg
preprocessing:
- wrote alt text
---

tenpo pini la mi tawa ma Somi (Suomi). tenpo open la mi sona lili e ma Somi, taso mi kama sona mute tan ona lon tenpo mi pi ma ni. tenpo suno wan lon tenpo lete la mi lukin e ijo. ona li pona lukin li nasa lukin tawa mi. ijo ni li jo e sinpin mute. jan li pali e ona tan palisa kasi tan linja. mi sona ala e kon ona. mi toki e ni tawa jan pona mi: “ijo ni li seme?”

ona li toki e ni: “toki Somi la ni li ‘himmeli’. jan li pali e ona lon tenpo lete tan ni: ona li pona tawa ona. taso tenpo pini la ona li pali e ona tan ni kin: ona li pilin e ni: musi ni li tomo tawa kon kasi. kon kasi li lon tomo ni la ona li pilin pona li pana e kasi mute tawa jan lon tenpo sike kama.”

mi toki e ni tawa jan pona mi: “ona li pona lukin. mi wile pali e ona kin”. jan pona mi li toki e nasin pali tawa mi. mi pali lon poka ona. sina wile pali e ijo ni kin la o lukin e nasin lon anpa pi toki ni. (nasin ante li lon. wile sina la sina ken pali e ijo palisa pi sijelo ante mute, taso lon ni la mi toki tan nasin wan pona taso tawa ni: jan li ken pali e ijo palisa lili.)

**pali nanpa wan**: o alasa e palisa. kasi tan ma telo la palisa ona li pona tawa ni. taso sina ken kepeken kasi lili tan ma sina. ona o jo e lupa lon insa ona. sina wile ala anu ken ala kepeken palisa kasi la o kepeken palisa pi sijelo ante. sina kepeken e palisa kasi la o awen e weka telo tan palisa sina. ni li ken wile e tenpo suli.

**pali nanpa tu**: o kipisi e palisa. ni la sina kama jo e palisa luka luka tu pi suli sama. (jan li toki e ni: nanpa palisa li luka luka tu tan ni: mun pi nanpa sama li lon sike suno.)$a **pali nanpa tu wan**: o jo e linja suli. o linja e palisa tu wan.

**pali nanpa tu tu**: o wan e palisa nanpa wan e palisa nanpa tu wan. ni la sijelo pi sinpin tu wan li lon. ona li ni lukin:

![sijelo wan pi sinpin tu wan](https://upload.wikimedia.org/wikipedia/commons/3/33/Lipu_tenpo_nanpa_sewi_-_musi_palisa_01.jpg)

**pali nanpa luka**: o linja e palisa tu o pali e sijelo sin pi sinpin tu wan lon linja palisa. ona li ni lukin:

![sijelo tu pi sinpin tu wan li poka](https://upload.wikimedia.org/wikipedia/commons/c/cf/Lipu_tenpo_nanpa_sewi_-_musi_palisa_02.jpg)

**pali nanpa luka wan**: o awen pali e pali nanpa luka tawa tenpo ni: sina jo e sijelo luka pi sinpin tu wan en sina jo e palisa wan taso lon linja ala. pona la linja sina li jo e lukin ni:

![sijelo mute pi sinpin tu wan li poka](https://upload.wikimedia.org/wikipedia/commons/a/a6/Lipu_tenpo_nanpa_sewi_-_musi_palisa_03.jpg)

**pali nanpa luka tu**: o linja e palisa sin o wan e ona tawa open linja.

![linja pi palisa sin en poka tu pi sijelo mute li wan](https://upload.wikimedia.org/wikipedia/commons/e/ee/Lipu_tenpo_nanpa_sewi_-_musi_palisa_04.jpg)

**pali nanpa luka tu wan**: ma tu la palisa tu taso li linja. o linja sin e pini sijelo ona. sina kama jo e musi palisa lili!

![linja li wan e ma pi palisa tu taso](https://upload.wikimedia.org/wikipedia/commons/e/e8/Lipu_tenpo_nanpa_sewi_-_musi_palisa_05.jpg)

wile sina la o ken pali e sijelo ni mute pi suli ante mute o wan e ona. musi pona!

![musi palisa mute a li kulupu](https://upload.wikimedia.org/wikipedia/commons/3/37/Lipu_tenpo_nanpa_sewi_-_musi_palisa_06.jpg)