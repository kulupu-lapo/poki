---
title: '"sina wile uta la..." ("If You'd Like To Kiss...", a toki pona original synthwave song)'
description: |
  Do you think there's still a chance for this couple I'm talking about?
  
  kalama musi ni la:
  ona li uta la, ale li kama pona. ona li utala, ale li kama ike. anu seme?
  
  Share your point of view (and your translations, I LOVE reading them, even (especially) when they differ from what I originally meant to say!) Don't be shy...
authors:
  - jan Sepulon
proofreaders: null
date: 2023-07-05
date-precision: day
tags:
  - music
original: null
license: CC-BY-3.0
sources:
  - https://www.youtube.com/watch?v=yB2wAZ5yvFY
  - https://open.spotify.com/track/34Gn2PGG1NmVCuPjqol3nh
  - https://soundcloud.com/serotonergeek/sina-wile-uta-la
archives: null
preprocessing: added period to "utala li kama ko"
accessibility-notes: null
notes: null
---

sina toki e ni:
"mi wile e ante".
sina weka e mi.
sina tawa tan mi.

jan seme li sona
e insa pi mi tu?
jan seme li wile
kute e kalama?

toki ni li seli la
oko sina li telo.
sina wile uta la
utala li kama ko.

sina wile e mi.
taso sina ante.
sina wile tawa,
li wile pakala.

tan seme la mi ko?
ni li pana pona.
tenpo pona li lon
monsi pi nena ni.

toki ni li seli la
oko sina li telo.
sina wile uta la
utala li kama ko.

sina toki ala.
mi toki ala kin.
mi mute li ante.
ni li nasin ale.

o kute e ala.
ona li toki a!
ona li sona e
pini pi olin mi.

toki ni li seli la
oko sina li telo.
sina wile uta la
utala li kama ko.
sina wile uta la
sina wile uta la
