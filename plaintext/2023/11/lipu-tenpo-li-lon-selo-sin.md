---
title: lipu tenpo li lon selo sin
authors:
- jan Kasape
date: 2023-11-01
license: CC-BY-SA 4.0
sources:
- https://liputenpo.org/pdfs/0022sin.pdf
- https://liputenpo.org/lipu/nanpa-sin/
- https://commons.wikimedia.org/wiki/File:Lipu_tenpo_nanpa_sin_-_selo_sin.png
---

![selo sin](https://upload.wikimedia.org/wikipedia/commons/d/d4/Lipu_tenpo_nanpa_sin_-_selo_sin.png)

lipu tenpo li kama sin a · mi mama pi kama ni · mi ante e lipu tan seme · open la lipu tenpo li jaki oko · ona li pana e pilin ni : jan sin li pali e ona · jan li kama pilin e ni la toki pona li ken kama lili tawa ona · mi wile ala e ni · tan ni la mi wile sin e lipu · lipu o pona oko ·

mi kama pali · mi pali lon lipu la mi weka e ike · ijo li wile ala la mi weka e ona · tawa mi la ni li pona · taso jan li toki e ni : ni la mi weka e ijo musi kin · tan ni la mi pana e musi ante tawa ona · mi awen pali · seme o awen · seme o weka · toki kulupu li mute · pali li pini ala tan ni · lipu li awen kama ante ·

tan ni la mi wile sona e toki pi sina kin · selo sin li seme tawa sina · o toki e pilin sina tawa mi · lipu li tawa kulupu · kulupu a o olin e lipu tan ni · ni li suli · o kama oko e lipu o kama toki ·