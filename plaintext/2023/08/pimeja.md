---
title: pimeja
authors:
- kili potato_9898
date: '2023-08-15'
license: CC BY-SA-4.0
sources:
- https://github.com/raacz/utala/blob/main/toki-en-lipu/toki-lili.md
- http://utala.pona.la/toki-en-lipu/toki-lili.html
---

pimeja li lon.  
pimeja li ike.  

tenpo pimeja la kon li lete  
kon li lete e mi  
mi lete la mi ike  

tenpo pimeja la pipi mute li lon  
ona la mi moku  
ona li uta e mi li pakala e selo mi  

tenpo pimeja la mi wile suli lape taso  
mi wile pali li wile musi. taso mi ken ala  

tenpo pimeja la pimeja li len e ijo ale   
mi kute e kalama la mi sona ala e tan kalama  
tenpo pimeja la mi sona ala e lon ijo  

mi ike pilin tan pimeja.

n…

mi lukin e sina.  
pimeja li ike ala tawa sina.  

kon lete li pona tawa sina  
lete la sina ken moku e moku seli li ken kepeken len seli.  

pipi li pona tawa sina  
sina lukin e pipi la ona li kule li suwi  
sina wile e sona ona  

kin, len pimeja li pona tawa sina.  
pimeja li len e ijo la sina wile alasa e ijo len  
sina sona ala e ijo ale li pona pilin  

tenpo pimeja ni la sina toki e ni:  
„o kama! o musi!”  
„mi en sina o alasa e soweli lon kasi pimeja!”  
„ni li musi a!”  

mi wile ala alasa lon pimeja  
taso mi kama

mi en sina li tawa ma kasi li lukin lon pimeja

ala li lon.

mi en sina li awen lukin lon pimeja

ala li lon.

mi en sina li kute e kalama tawa lili

„n… ken la soweli li tawa lon pimeja?”

mi toki insa e ni:  
ken la ala li lon pimeja

taso, mi en sina li awe-

„kijetesantakalu a!!”

kijetesantakalu li kama tan kasi.

ona li lukin e mi e sina

ona li mu lili

ona li weka

„suwi a…”  
„pimeja li pona!”

n…

ken la, pimeja li ike ala