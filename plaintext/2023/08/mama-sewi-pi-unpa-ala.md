---
title: mama sewi pi unpa ala
description: null
authors:
- jan Lakuse
translators: null
proofreaders: null
date: 2023-08-15
tags:
- sewi li nasa e sijelo jan
- ike nasin pi ma Mewika tawa jan pi ken mama sijelo
- jan li mama e jan lili lon insa ona li ken ala weka e ona tan lawa
original: null
license: CC-BY-SA-4.0
sources:
- https://github.com/raacz/utala/blob/main/toki-en-lipu/lipu-suli/mama-pi-unpa-ala.md
- http://utala.pona.la/toki-en-lipu/lipu-suli/mama-pi-unpa-ala.html
archives: null
preprocessing: null
accessibility-notes: null
notes: originally in ucsur sitelen pona, but saved in plaintext for Lapo. text contains
  cartouches meant to be read syllabically
---

mi pi unpa ala li  
kama mama tan seme a?  
tenpo sike suno luka weka  
la sewi li kama toki:

“jan anpa lili pona o  
toki pona sina li wawa.  
kulupu la sina pana sona  
tawa jan mute la suwi!  
mi wile pana pona esun.  
sijelo sina li kasi la  
mi pana e kili suwi.  
kili li kama suli mute  
la ale pi kulupu pona  
li ken moku e ona.”

sewi li tawa e luka  
la pilin nasa li sijelo.  
insa ko li tawa sike.  
pana kon li kama ike.  
lipu mute li selo tu  
li kama wan lon mi.  
insa la mi kute e  
tawa pilin pi jan lili.

tawa sewi la mi toki  
“mi anpa tawa wawa sina  
taso o toki tawa mi:  
seme la mi o mama?  
sina wile esun pona la  
o pana e mama ala!  
mi wile e mani mute  
e weka pi nasin ike.  
kin la wile sona ante:  
nasin ni pi nimi kili   
li pona ala pona sewi?  
tawa mi la nasa nimi.“  

taso sewi li toki ante.   
“jan lili li kama la   
ona o kama toki pona.   
toki ma en toki ante  
o lon ala kute ona.   
toki pona taso li sewi.   
o sona e wile mi.”  
la sewi li kama pipi  
li kama lon weka mi.   

tenpo toki li weka la   
mi open lon supa lape  
la mi pilin e ni:  
mi lukin pi lape taso.   
taso insa mi suli sike  
li tomo pi jan sin.   

ma [_meli_wile_kalama] la   
ken weka pi jan sin  
li lon ala tan seme?  
kulupu lili wawa mani li   
wile anpa e wan kulupu  
li pali nasa ike lawa.  
tenpo suli la ken weka  
li tawa jan ale ma.  
tenpo ni la lon ala.   

pakala la mi sona ala   
weka e jan sin insa.  
taso mi pilin ike a  
tawa pali mama sewi la  
mi toki ni tawa mi:  
“mi wile ala kama pana  
e nasin pi toki pona   
tawa jan sin sewi ni   
la mi ken utala seme?”  

mi awen tawa kama jan   
la mi toki pona ala.  
kepeken tenpo lili a la  
mi toki [_loje_suno_pan]  
mi kama sona mute e  
nimi pali e nasin toki  
e nimi pi ante pilin   
e nimi pi poka pali   
e nimi mu e kalama.  
toki [_loje_suno_pan] la   
mi kama wawa nanpa wan!  

mi pana e jan lili   
tan insa kepeken wawa mute.  
mi jo luka e jan  
la mi lukin e ona.  
ona li suwi sama kili.    
mi pilin suwi e olin.   
nasin la mi toki kepeken  
toki [loje_suno_pan] taso.  

mi en jan lili mi   
li poka la pilin pona.   
tenpo sike wan li pini  
la jan lili suwi mi  
li toki nanpa wan pi  
kalama suli kepeken toki pona:   
“mu! mi jan lili sewi!”  

ni li nasa mute la  
ale kulupu li kama sona   
li pana mani tawa mi.     
taso toki ante ale la  
jan lili li sona ala.  
nasa la toki pona taso   
li ken lon pilin ona.