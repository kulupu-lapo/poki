---
title: soko soweli
authors:
  - jan Nikoleta
  - jan Kepe 
  - jan Sa
  - jan Usawi
date: 2023-03-31
tags:
  - music
  - alternative rock
license: All Rights Reserved
sources:
  - https://kqakqa.bandcamp.com/album/kon-kalama
  - https://open.spotify.com/album/7jQYUAhR1ZfuSU2LGUBcYm
  - https://music.apple.com/us/album/kon-kalama-single/1680095283
  - https://www.youtube.com/watch?v=MuFJ2Up2q-c
  - https://kqakqa.bandcamp.com/album/jan-kqa-li-kalama-lon-suno-pi-toki-pona-lon-tenpo-sike-nanpa-2023
  - https://open.spotify.com/album/3w0VGm2ELLYzAvcAFkXOid
  - https://music.apple.com/us/album/jan-kqa-li-kalama-lon-suno-pi-toki-pona-lon-tenpo-sike/1703886265
  - https://youtube.com/watch?v=HVxNKrW6YDE
---

a, a...  \
a, a...

jan pona tu li tawa noka lon ma pi kasi suli  \
ona li tawa noka mute li kama lukin e kasi pi suli nanpa wan  \
kasi suli ni li pona lukin mute, taso ona li monsuta lukin kin  \
jan wan li lukin luka e kasi ni  \
taso jan ante li toki e ni tawa jan wan:

o ala a!  \
ni li kasi tomo pi soko soweli!

soko soweli? nimi ni li ken ala ijo lon.

ona li lon a! o lukin!

o lukin a, ni li soko soweli  \
kasi suli lon la ona li weka sewi  \
taso sina pakala la ona li sama seli  \
li anpa suli a, soko soweli

jan wan li toki e ni:

sina nasa a!  \
ni li soko lon kasi taso!  \
soweli nasa sama ni li lon ala!

ona li lon!  \
kin la sina ike pilin e soko soweli la ona li kama anpa li ken pakala e sina!

ala a!  \
o lukin!  \
mi luka e kasi ni la ijo sin ala li kama lon!

o luka ala! luka pi kasi tomo ona li ike pilin e soko soweli!

jan li luka e kasi. kin la… soko soweli li kama anpa ala.

taso o lukin a, ni li soko soweli  \
kasi suli lon la ona li weka sewi  \
taso sina pakala la ona li sama seli  \
li anpa suli a, soko soweli

tenpo ni la jan sin li kama li toki e ni:

a! sina toki e soko soweli? o pilin monsuta ala.

jan wan li toki e ni:  \
mi pilin monsuta ala.

kin la jan ante li toki e ni:  \
taso sina o pilin monsuta.  \
ken la soko soweli li kama lon tenpo kama poka!

kin la jan sin li toki e ni:  \
soko soweli li kama la ona li ken ala pakala e sina! lon la ona li puwa mute li tawa noka kepeken tenpo mute.  \
taso...soko kijetesantakalu...sina o pilin monsuta tan ona. ona li jo e—

taso tan sewi pi kasi suli la soko soweli li toki e ni:  \
sina toki e nimi pi soweli ike mi?!

sina ike pilin e soko soweli a!

o lukin a, ni li soko soweli  \
kasi suli lon la ona li weka sewi  \
taso sina pakala la ona li sama seli  \
li anpa suli a, soko soweli  \
o lukin a, ni li soko soweli  \
kasi suli lon la ona li weka sewi  \
taso sina pakala la ona li sama seli  \
li anpa suli a, soko soweli!
