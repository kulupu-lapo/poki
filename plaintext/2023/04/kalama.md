---
title: kalama
description: kalama li seme
authors:
  - lipamanka
proofreaders: null
date: 2023-04-17
date-precision: day
tags: null
original: null
license: null
sources:
  - https://lipamanka.gay/toki-pona-taso
  - https://lipamanka.gay/toki-pona-taso/kalama
archives:
  - https://web.archive.org/web/20230521211226/https://lipamanka.gay/toki-pona-taso
  - https://web.archive.org/web/20230418013025/https://lipamanka.gay/toki-pona-taso/kalama
preprocessing: changed sitelen pona to sitelen Lasina, removed the pretty whitespace
accessibility-notes: null
notes: null
---

lipamanka li pali e ni  
kalama jan

jan la  
kulupu ale kute li pali e kalama  
li pana e kalama  
li musi lon kalama ni  
kalama li ken ante mute a

kalama li kama tan seme  
kalama li kama tan ni  
sina mu  
mu sina li musi li kalama  
kalama li kama tan ilo ni  
sina jo e kasi suli  
sina weka e insa  
lupa suli li lon  
sina pana e selo soweli tawa lupa  
sina pana e luka tawa selo  
ilo li pana e kalama  
kalama li kama tan ilo ni  
sina jo e kasi palisa  
anu kiwen ni  
ona li kama  
tan insa soweli  
sina pali e lupa mute lon ona  
sina pana e kon uta tawa lupa suli  
sina pana e luka tawa lupa ante  
ilo li pana e kalama  
kalama li kama tan ni  
sina jo e linja  
linja li pana e kalama  
la ni li ilo kalama  
li pona  
kalama mute li lon ma  
o alasa sona e kalama sin  
kalama li musi li pona li lon poka  
o pali e kalama

lipamanka mu
