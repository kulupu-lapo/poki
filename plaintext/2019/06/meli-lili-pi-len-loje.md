---
title: meli lili pi len loje
authors:
  - jan Same
proofreaders:
  - jan Kipo
  - jan Lope
  - jan Tepan
  - Vaughn Seward  # sitelen pona
  - efofecks       # sitelen telo
date: 2019-06-04
tags:
  - translation
  - book
  - children's book
  - story
  - folklore
original:
  title: Little Red Riding Hood
  authors:
    - Jacob Grimm
    - Wilhelm Grimm
license: CC BY-NC-ND 4.0
sources:
  - https://musilili.net/lipu/meli-lili-pi-len-loje-2/
  - https://drive.google.com/file/d/1ntCAZsw4OhrcbH15CJ0uuDoouQAXogtg  # Latin script version
  - https://drive.google.com/file/d/1xpdG_G8snTLSV3GXXmaH4Zv1eIZ1Z3ft  # sitelen sitelen version
  - https://drive.google.com/file/d/1mMdYtrGKqBt1pqjpe8f3HMRNCV2UOaw_  # sitelen pona version
  - https://drive.google.com/file/d/1-E4uqLL4RqkVQDlz3G4j2yrKdg6m_64G  # sitelen pona long pi version
  - https://drive.google.com/file/d/1RZSC13DMDddkvw6gFBclpMH8V0P1ARtu  # sitelen telo version 
#   - https://jonathangabel.com/2019/meli-lili-pi-len-loje/
archives:
  - https://archive.org/details/meli-lili-pi-len-loje/meli%20lili%20pi%20len%20loje%20-%20Latin%20Alphabet/  # Latin script version
preprocessing: Replaced formatting for footnotes from asterisks to numbers.
---

# MELI LILI PI LEN LOJE

lipu pi jan sama tu Grimm

ante toki pi jan Same

mi wile pana e pona tawa jan ni:

* jan Kipo
* jan Lope
* jan Tepan

ona li pona e ante toki mi.

sike suno nanpa “2019”

---

tenpo la meli lili li lon.

meli lili ni li pona tawa jan ali.  \
lawa la[^1] meli lili li pona mute tawa mama mama meli ona[^2].  \
mama mama meli ona li pana e ali tawa ona.

tenpo pini la mama mama meli li pana e len loje tawa meli lili ona.
meli lili li kepeken len ni la ona li kama pona lukin.
tenpo ni la meli lili li wile ala e len sin. ona li wile e len loje ni taso.
tenpo kama ali la ona li jo e nimi ni: *“meli lili pi len loje”.*

tenpo suno ante la mama meli pi meli lili li toki e ni:

*“jan lili mi o! o kama! ni li moku.  \
o pana e moku ni tawa mama mama meli sina.  \
ona li pilin ike. sina pana e moku ni la ona li kama pilin pona.  \
o tawa! taso...  \
o tawa wawa ala tan ni: moku li kama anpa la mama mama meli sina li jo ala e moku.  \
mi wile e ni: sina tawa kepeken tenpo mute.  \
insa pi tomo ona[^3] la o toki e nimi «toki!» tawa ona.”*

meli lili li toki: *“mi tawa pona.”*

mama mama meli pi meli lili li lon ma pi kasi suli.  \
meli lili li lon open pi ma kasi ni. tenpo ni la soweli li kama.  \
meli lili li sona ala e ni: ona li ike mute.  \
tan ni la meli lili li pilin ike ala.  \
soweli li toki:

*“meli lili pi len loje o, toki!”*

*“soweli o, ni li pona tawa mi.”*

*“sina lon insa pi ma kasi ni tan seme?”*

*“mi tawa mama mama meli mi.”*

*“insa pi len sina li jo e seme?”*

*“moku. tenpo suno pini la mi mute li pali e moku suwi.  \
mi mute li pali e moku tan ni: mama mama meli mi li pilin ike.”*

soweli li toki: *“mama mama meli sina li lon seme?”*

meli lili li toki:

*“jan ali li sona e ni. mama mama meli mi li lon insa pi ma kasi ni.  \
tomo ona li lon poka pi kasi suli. kasi suli ni li jo e kili pimeja mute.”*

soweli ike li pilin e ni:

*“meli lili li pona lukin. ona li moku pi pona mute tawa mi.  \
mama mama meli ona li moku pi pona lili tawa mi.  \
mi wile e ni: mi moku e meli lili e mama mama meli.”*

soweli en meli lili li tawa. soweli li tawa lon poka meli lili.

soweli li toki:

*“o lukin! kasi kule li pona lukin lon ma pi kasi suli ni. ken la sina ken lukin.  \
a! sina o, o kute e kalama musi waso. kalama ni li pona mute.  \
sina tawa wawa lon nasin ni. ken la sina ken tawa kepeken tenpo mute.  \
ken la sina ken weka tan nasin. o weka, lon ma pi kasi suli. o lukin e waso e kasi.  \
mi pilin e ni: ni li kama pona mute tawa sina.”*

meli lili pi len loje li lawa e oko ona.  \
ona li lukin e suno lon kasi e waso e kule pi ma kasi ni. meli lili li toki:

*“ken la mi ken pana e kasi kule tawa mama mama meli mi.  \
ken la ona li pilin e ni: «kasi kule li pona tawa mi!»,  \
mi jo e tenpo mute, mi ken kepeken tenpo mute.”*

meli lili pi len loje li weka tan nasin. ona li tawa lon ma pi kasi suli.

tenpo sama la soweli ike li tawa wawa kepeken tenpo lili.  \
ona li tawa tomo pi mama mama meli.  \
ona li kalama e supa pi lupa tomo[^4].

mama mama meli li toki: *“jan seme li lon?”*

soweli li toki:

*“meli lili pi len loje li lon, mi jo e moku suwi e telo! o open e lupa!”*

mama mama meli li toki:

“a! sina ken open e lupa. mi wawa ala, mi ken ala open e lupa.”

soweli li open e lupa li kama lon insa.  \
soweli li toki ala li tawa supa lape pi mama mama meli.  \
ona li moku e ali pi mama mama meli.  \
tenpo kama la soweli ike li kepeken len pi mama mama meli li kama lon insa pi supa lape.

tenpo sama la meli lili li pilin e ni:

*“a ike!  \
mi kepeken tenpo pi mute mute a!  \
tenpo ni la mi jo e tenpo ala!  \
mi tawa tomo mama mama mi!”*

meli lili li kama lon sinpin tomo[^5].  \
tenpo ni la lupa li open. tan ni la oko pi meli lili li open mute.  \
meli lili li kama lon insa tomo li pilin nasa li toki:

*“tenpo ante la lon poka pi mama mama mi la mi pilin pona.  \
taso... tenpo ni la mi pilin nasa mute.”*

meli lili li toki: *“toki!”*

taso jan ala li toki sin tawa ona. tan ni la meli lili li tawa supa lape.  \
lon ni la mama mama meli pi meli lili li lape.  \
lawa ona li lon insa pi selo len[^6]. ona li nasa lukin mute.  \
meli lili li toki:

*“a! mama mama o! sina jo e nena kute pi suli mute!”*

*“kepeken ni la mi ken kute pona e sina.”*

*“taso, mama mama o, sina jo e oko pi suli mute!”*

*“kepeken ni la mi ken lukin pona e sina.”*

*“taso, mama mama o, sina jo e luka pi suli mute!”*

*“kepeken ni la mi ken luka pona e sina.”*

*“a! taso, mama mama o, sina jo e uta pi suli mute!”*

*“a! kepeken ni la mi ken moku pona e sina!”*

soweli ike li toki e ni la ona li kama wawa tan supa lape.  \
ona li moku e meli lili ali.

tenpo moku pini la ona li kama lon supa lape li lape.  \
soweli li lape la ona li kalama lape mute.  \
tenpo sama la jan alasa li tawa lon poka tomo.  \
jan alasa li pilin e ni: “meli pi tomo ni li kalama mute. ken la ona li wile e ijo.”

jan alasa li kama lon insa tomo. ona li kama lukin e soweli lape.  \
jan alasa li toki:

*“a! soweli ike o! sina lon ni tan seme a?!  \
tenpo suli la mi wile moli e sina!”*

jan alasa li wile kepeken ilo moli tawa soweli.  \
taso... ona li kama pilin e ni: ken la mama mama meli li lon insa pi soweli ike.  \
ken la tenpo ni la mama mama li moli ala.  \
tan ni la ona li kepeken ala e ilo moli. ona li kepeken ilo kipisi.  \
ona li kipisi e sijelo pi soweli lape.

insa pi soweli ike li kama tu la jan alasa li lukin e meli lili pi len loje.  \
ona li kama tan sijelo pi soweli ike.

meli lili li toki: *“a! mi pilin ike mute! insa soweli li pimeja mute!”*

mama mama meli kin li kama.  \
tenpo kama la meli lili li alasa e kiwen mute.  \
ona li pana e kiwen tawa insa pi soweli ike.

soweli ike li kama lape ala la ona li wile tawa wawa.  \
taso... lon insa pi soweli ike li jo e kiwen mute.

tan ni la ona li ken ala tawa li kama moli.  \
soweli li moli la jan tu wan li kama pilin pona.

jan alasa li kipisi li kama jo e selo soweli.  \
jan alasa li tawa tomo ona.

mama mama meli li moku e moku suwi e telo pi meli lili.  \
meli lili pi len loje li pilin e ni:

*“tenpo kama ali la mi awen lon nasin pi ma kasi ni.  \
tenpo kama ali la mi weka ala tan nasin.  \
mama mi li toki lawa e ni la mi weka ala lon ma pi kasi suli.”*

tenpo sin la meli lili li pana kin e moku tawa mama mama sina.  \
ona li tawa lon nasin sama.  \
soweli ike ante kin li lon nasin ni. soweli li wile ike.  \
taso... meli lili pi len loje li sona pona. meli lili li tawa wawa li lukin ala e soweli ike.

lon tomo pi mama mama ona la meli lili li toki e ijo pi soweli ike sin tawa mama
mama meli ona.  \
mama mama meli li toki:

“a! o pini ali e supa lupa pi tomo mi.  \
mi wile ala e ni: soweli ike li kama lon insa.”

tenpo kama la soweli li kalama e supa pi lupa tomo.  \
soweli ike li toki: “o open! mi meli lili pi len loje! mi pana e moku suwi!”

taso meli lili en mama mama meli li toki ala.  \
tan ni la soweli li sike e tomo li kama lon lawa tomo.  \
ona li wile awen e tenpo pimeja.  \
ona li wile e ni: tenpo pimeja la meli lili li kama tan tomo la soweli li moku e ona.  \
taso... mama mama meli li sona e ni.

lon sinpin tomo la lupa kiwen suli li lon.  \
mama mama meli li toki:

*“tenpo suno pini la mi pali e moku kepeken telo seli.  \
o pana e telo seli pi moku mi kepeken poki lili.  \
o pana e telo seli ni tawa insa pi lupa kiwen suli.”*

meli lili pi len loje li pana e telo seli tawa lupa kiwen suli.  \
lupa kiwen suli li kama jo e telo mute.

kon pi telo seli li sama moku pi tenpo suno pini.  \
soweli ike li pilin e kon. ona li kama tawa lupa kiwen suli.  \
soweli ike li lukin e insa pi lupa kiwen suli. lawa pi soweli ike li tawa anpa.  \
taso, noka ona li ken ala awen lon open pi lupa kiwen suli.  \
soweli ike li tawa anpa wawa li kama lon insa pi telo mute.

soweli ike li moli lon telo.

tan ni la meli lili pi len loje li pilin pona li tawa tomo ona.

tan ni la tenpo ali la ike li kama ala tawa ona.

---

[^1]: lawa la = “The number one thing, most importantly, mainly.” <!-- [^1]: « lawa la » li ni: jan li pilin ee ni: ijo ni li ijo pi suli mute. -->
[^2]: mama mama meli ona li mama meli pi mama ona.
[^3]: tomo pi mama mama meli
[^4]: tomo pi mama mama meli
[^5]: tomo pi mama mama meli
[^6]: selo len = selo pi supa lape <!-- [^6]: selo len li selo pi supa-lape -->
