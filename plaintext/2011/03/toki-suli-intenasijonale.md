---
title: toki suli Intenasijonale 
authors:
  - anonymous
date: 2011-03-18
license: null
sources:
  - https://olukin.blogspot.com/2011/04/toki-suli-intenasijonale.html
---

<!-- "File:Red flag II.svg" by Ssolbergj (https://commons.wikimedia.org/wiki/File:Red_flag_II.svg). GDDL. CC BY-SA 3.0. CC BY 2.5. -->
![len loje](https://upload.wikimedia.org/wikipedia/commons/5/52/Red_flag_II.svg)
len loje, *tan Ssolbergj*

o kama! jan pali o kama!  \
o utala lon nasin sin!  \
mi pilin sama nena seli  \
tan ni: jan mani li lon kin.  \
mi o utala e nasin mani  \
o sin e jan, o sin e ma.  \
jan pali kin li kama suli.  \
ona li jo e pan e ma.

  ni li utala pini.  \
  tan ni la jan li lon  \
  ma Intenasijonale.  \
  jan pona sin li lon.

o awen ala tawa pona,  \
tan sewi anu lawa jan.  \
o kepeken e wawa sona  \
e sona pi kulupu jan.  \
mi o pakala e lawa ike  \
o kama jo e ijo mi.  \
mi kepeken e wawa seli  \
tawa jan lawa ike kin.

  ni li utala pini.  \
  tan ni la jan li lon  \
  ma Intenasijonale.  \
  jan pona sin li lon.

jan pali taso li ken pana  \
e ijo pona tawa ma.  \
jan mani li ken moku taso  \
e ijo pona pi jan ma.  \
tenpo suno wan la nasin mani  \
li pini pakala e ma.  \
tan ni la suno li ken pana  \
e seli pona tawa jan.

  ni li utala pini.  \
  tan ni la jan li lon  \
  ma Intenasijonale.  \
  jan pona sin li lon.

*jan-ante*
