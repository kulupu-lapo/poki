---
title: jan lawa Oliki
description: null
authors:
  - soweli Elepanto
proofreaders: null
date: 2011-03-25
date-precision: day
tags: null
original:
  title: Песнь о вещем Олеге
  authors:
    - Александр Сергеевич Пушкин
license: null
sources:
  - https://olukin.blogspot.com/2011/04/jan-lawa-oliki.html
archives:
  - https://github.com/davidar/nltk-tp/blob/master/Corpus/Derivative%20Works%20of%20(C)/jan%20Ote%20Derivs/jan%20lawa%20Oliki%20Soweli%20Elepanto.txt
preprocessing: null
accessibility-notes: null
notes: null
---

<!-- "Arrival of Rurik to Ladoga" by Viktor Vasnetsov. Public Domain. -->
![jan Oliki en soweli tawa](https://upload.wikimedia.org/wikipedia/commons/1/15/Prizvanievaryagov.jpg)  \
jan Oliki en soweli tawa, *tan V.M.Vasnetsov*

jan lawa ma Oliki li kama tawa utala li tawa kepeken soweli tawa. ona li kama tawa jan pi sona mute li toki e ni: "jan sona o toki e ni tawa mi: tenpo kama la mi pilin pona ala pona? mi kama moli tan seme?"

jan sona li toki e ni: "jan lawa o! sina kama suli li wawa. sina anpa e jan ike sina ali. sina lawa e ma e telo. jan ala li ken anpa e sina. taso sina kama moli tan soweli tawa sina ni".

soweli ni li pona tawa jan lawa Oliki. jan Oliki li pilin pona ala. taso ona li toki e ni tawa jan utala mute ona: "jan mi o pana e soweli ante tawa mi. o weka e soweli ni tan poka mi. mi wile ala tawa kepeken ona. mi wile ala lukin e ni. taso mi wile e ni: ona li pilin pona".

utala li pini. tenpo sike mute pini la jan Oliki en jan utala mute ona li moku li toki. jan Oliki li toki e ni: "soweli tawa mi li pilin pona ala pona?" taso ona li kama sona e ni: tenpo suli pini la soweli ni li moli…

jan lawa li pilin nasa li toki e ni: "soweli mi li moli. taso mi li lon. pakala! jan sona ni li ike li nasa! mi wile lukin e soweli moli!". jan Oliki li tawa li lukin e soweli moli. ona li kama tawa soweli moli ni.

a! akesi linja li lon soweli moli! ona li moku lili e jan lawa li pana e telo moli. jan lawa li moli tan ni kin.

*soweli Elepanto*
