---
title: toki utala pi pimeja soweli
authors:
  - jan Ote
original-authors:
  - unknown  # added automatically during reschema
date: 2011-06-01
license: null
sources:
  - https://olukin.blogspot.com/2011/07/toki-utala-pi-pimeja-soweli.html
---

<!-- "Donkey Shadow.jpg" by Metteo Castelli (https://www.flickr.com/photos/travalicando/132043463). CC BY-NC 2.0. -->
![pimeja soweli](https://live.staticflickr.com/56/132043463_d1bf9e8ab9_b.jpg)
pimeja soweli, *tan Matteo Castelli*

tenpo suli pini la jan li jo e soweli tawa pi nena kute suli. jan ni li wile esun e soweli li tawa esun. jan ante li lukin e soweli li toki e ni:  \
– sina wile e mani seme tan soweli ni?  \
– kiwen mani tu tu.  \
– mute. mi pana ala e ni.  \
suno li tawa sewi. seli mute li lon. jan li kama tawa jan esun en soweli li anpa lon pimeja soweli. lete lili, a! ni li pona.  \
– sina pali e seme? ni li soweli mi!  \
– seme?  \
– ni li soweli mi kin. o pana e mani tawa mi!  \
ona li open e toki utala. ona li tawa jan sona. jan sona li toki e ni:  \
– sina toki utala tan seme?  \
– jan sona o, jan ni li kepeken e soweli mi. taso ona li wile ala pana e mani tawa mi!  \
– ni li lon ala lon?  \
– jan sona o, mi kepeken ala e soweli ona. mi kepeken e pimeja taso.  \
– pimeja?  \
– pimeja pi soweli ni.  \
– pona, mi sona. sina tu o kute! sina kepeken e pimeja soweli la o kama jo e mani sina tu tu... o nanpa e ona kepeken luka. sina ante o kute! jan ni li kepeken e pimeja pi soweli sina. tan ni la sina kama jo e kalama pi mani ona.

*jan Ote*
