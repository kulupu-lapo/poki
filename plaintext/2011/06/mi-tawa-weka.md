---
title: mi tawa weka
description: null
authors:
  - jan Ote
proofreaders: null
date: 2011-06-03
date-precision: day
tags: null
original: null
license: null
sources:
  - https://olukin.blogspot.com/2011/06/mi-tawa-weka.html
archives: null
preprocessing: null
accessibility-notes: null
notes: null
---

![toki musi](https://blogger.googleusercontent.com/img/b/R29vZ2xl/AVvXsEh3gnDsni0ADry4Sk-DTLpa_SsbHZnMz0TAB15fk_KBUGUapOjIu3SQkNWNalVA-B6SrG_wfQ01C-1CFVFK0SdtXej_y1Lk4HmkQvBeyE4D6BYYWKnnHSbxA_9CR2HzBfa4k-5_6LvBNYYS/s320/toki-musi.jpg)  \
toki musi, *tan Codex Borbonicus*

*toki musi tan lipu toki "Cantares Mexicanos"*

tenpo wan taso la mi ali kama lon ma,  \
lawa pi jan Sisimeka o.  \
o pilin pona, o lon pona e kasi kule.  \
tenpo lili taso la mi lon ma.

ni li lon: mi tawa. ni li lon.  \
mi tawa weka. ni li lon kin.  \
ni li lon: mi tawa weka tan kasi kule en tan toki musi  \
en maâ€¦ ni li lon: mi tawa. ni li lon kin.

mi tawa ma seme? mi tawa weka tawa ma seme?  \
ma ni la mi moli  \
anu mi lon sin?  \
jan ala li kama moli lon ma seme? ma ni li lon ala lon?

  ma taso la  \
  kasi kule en toki musi pona li lon.  \
  ona li mani ali mi li namako mi.  \
  o pilin pona!

lawa pi jan Sisimeka o,  \
mi tawa tomo pi jan lawa pi jan moli,  \
tawa tomo pi jan sewi,  \
tawa lawa pi pimeja en wawa suno.

mi tawa ma ni:  \
mama mama mi li tawa ma ni.  \
mi kama anpa tawa lupa suli.  \
jan ala li awen lon ma.

  ma taso la  \
  kasi kule en toki musi pona li lon.  \
  ona li mani ali mi li namako mi.  \
  o pilin pona!

*jan Ote*
