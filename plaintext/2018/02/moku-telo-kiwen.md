---
title: moku telo kiwen
description: null
authors:
  - jan Tomen
proofreaders: null
date: 2018-02-15
date-precision: day
tags:
  - original
  - story
original: null
license: null
sources:
  - https://discord.com/channels/301377942062366741/340307145373253642/413499195417296916
archives: null
preprocessing: null
accessibility-notes: null
notes: null
---

tenpo pini pi suli mute la, ma tomo lili li lon.

jan pi ma tomo ni li jo e mani ala e moku lili, li pilin ike tan ni: jan lawa ona li ike mute. ona li alasa e moku ale li jo e mani ale li pana e ijo lili tawa jan pi ma tomo. ona li pana e moku lili tawa jan la, jan li wawa ala li pilin ike li ken utala ala. ni li pona tawa jan lawa ike.

lon tenpo suno wan la, jan tawa li kama lon ma tomo lili. jan ale li pilin ike li tawa insa tomo ona li len. jan li wile ala e pakala tan jan lawa!

jan tawa li kalama e lupa sinpin pi tomo wan.  \
— toki! sina ken ala ken pana e moku lili tawa mi? mi pilin moku!  \
— ala! o tawa! mi jo e moku ala li wile toki ala.  \
ni la, jan tawa li kalama e lupa sinpin pi tomo ante.  \
— toki! sijelo mi li pakala! mi wile moku! sina ken ala ken pana e moku lili tawa mi?  \
— ala! o tawa! mi jo e moku ala li wile toki ala.

tomo ale la, toki pi jan tomo li sama. jan ala li wile pana e moku li wile toki. jan tawa li toki insa e ni: jan ni li jo e ijo lili li pilin ike.

ni la, ona li tawa insa pi ma tomo, li toki wawa:  \
— mi wile ala e pona sina! mi ken seli e telo moku pona! telo moku ante la, telo mi li pona mute! mi wile e ni taso!  \
toki ni la, ona li kama jo e kiwen tan ma.

jan li lukin e ni li toki e ni: jan ni li nasa! kiwen li moku ala! taso, jan tawa li pali e seli, li pana e poki pi telo seli, li pana e telo lon insa poki, li pana e kiwen lon insa poki. jan ale li lukin.

— a! ni li pona mute! tenpo kama lili la, mi moku e telo moku kiwen! ni li telo moku pi pona mute! mi pilin pona! taso, mi seli e telo moku pi mute ike. mi ken ala moku e ijo ale a

jan li pilin ike tan jan lawa ona. taso, ona li pilin ike mute tan moku ala. ona ale li wile sona e ni: ken la toki pi jan tawa li lon ala lon? tenpo lili la, jan wan li tawa jan tawa.

— jan tawa o... sina pali e telo moku kepeken kiwen anu seme?  \
— lon! telo ni li pona mute!  \
jan ante li tawa ona.  \
— lon ala lon? ona li pona anu seme?  \
— ona li pona mute!  \
tenpo lili la, jan ale li tawa ona. jan ale li wile lukin e jan nasa e moku ona.  \
jan tawa li moku e telo lili.  \
— a! ni li pini seli lon tenpo lili! ona li pilin pona mute tawa uta mi!

pini la, jan lili li toki e ijo ni:  \
— ken la... ken la mi moku e lili tan telo ona?  \
— ken! a, telo li pona. taso...  \
— taso seme?  \
— a. mi kepeken kili ma la, telo li kama pona mute.  \
ni la, jan wan li toki e ni:  \
— mi jo e kili ma wan...  \
— pona! sina pana e ni lon telo moku kiwen, ona li kama pona mute!  \
jan pi kili ma li wile moku e telo moku pi pona mute, li tawa wawa li pana e kili ma ona. ni la, jan tawa li toki e ni:  \
— pona! taso... mi kepeken kasi laso moku la, telo li kama pona mute!  \
jan ante li toki.  \
— mi... mi jo e kasi laso moku pi lili mute. ni li pona ala pona?  \
— pona! o pana e ni lon telo!  \
ni la, jan li tawa wawa li pana e kasi laso.  \
— pona! taso... mi kepeken soweli lili, telo li kama pona mute!

tenpo mute la, ni li kama sama. jan li pana e ijo ante la, kon pi telo moku kiwen li kama pona. ni la, jan mute li wile moku e telo li pana e ijo mute tawa telo. pini la, jan ale pi ma tomo lili li pana e ijo mute tawa telo moku kiwen. moku ona pi tenpo suno ale la, kon pi telo moku kiwen li pilin pona mute!

jan tawa li toki:  \
— ni li pini!  \
jan ale li pilin pona li pilin moku. jan tawa li weka e kiwen tan poki telo seli li pana e telo moku lon ilo moku pi jan ale.

jan ale li moku. telo moku kiwen li pona mute kin! jan li pilin pona mute. ona ale li kulupu, li moku, li toki, li musi. tenpo pini suli la ona li pali ala e ni. ale li pona.

ike la, jan lawa en jan utala ona li kama.  \
— seme li lon?? jan li ken ala kulupu!! jan utala o, o poki e ona!!  \
jan lawa li lukin utala. jan utala li open tawa jan. taso, ona li pilin e kon tan telo moku. insa ona li kalama. ona li moku lili kin. jan utala wan li toki.  \
— ni li seme?  \
— ni li telo moku kiwen. ni li pona! telo ni li mute. sina wile ala wile moku?  \
jan lawa li toki wawa.  \
— ala!! o poki e ona!! o poki e ona!!

taso, jan utala li poki ala li moku. ona li toki li musi.

— sina ike! sina ale li ike!! mi moli e sina ale!!

jan lawa ike li wile e ni: jan pi ma tomo li pilin ike. taso, ona li pilin ike ala. ona li moku, li toki, li kulupu. ona li pilin wawa.  \
jan lili li toki.  \
— ala! sina a ike!  \
jan ante li toki.  \
— jan lili li toki e lon! jan lawa li ike!  \

ni la, jan ale li pilin ike ala li pilin utala. jan pi ma tomo en jan utala li open tawa jan lawa! jan lawa li pilin ike li tawa! jan ale li kalama musi li toki.

---

jan pi ma tomo lili li weka e jan lawa ike. ona li wile ala e jan lawa. sin la, jan pona ale li lawa. jan ale li jo e moku li pana e moku tawa jan ale li pilin pona.

jan tawa li lon seme? jan ala li sona e ni. ona li tawa lon tenpo utala li toki ala. jan pi ma tomo lili li awen e ijo ona tu taso: nasin pona... en kiwen lili
