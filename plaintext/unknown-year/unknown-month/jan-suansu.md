---
title: toki tan lipu pi jan Suansu
original-title: The Book of Chuang Tzu
date: 2001-01-01
date-precision: none
authors:
  - Martin Palmer
  - Elizabeth Breuilly
  - Michael F.
original-authors:
  - Zhuang Zhou
tags:
  - translation
  - prose
license: CC BY-NC 3.0
sources:
  - http://failbluedot.com/toki_pona/chuang_tzu
archives:
  - https://web.archive.org/web/20140305064535/http://failbluedot.com/toki_pona/chuang_tzu
---

# toki tan lipu pi jan Suansu

mi kepeken e [lipu ni](https://web.archive.org/web/20140305064535/http://www.amazon.com/o/ASIN/0140194886/002-9511736-1387259?SubscriptionId=0AM07842GGE1QVDN6KR2) tawa lipu mi.

## SOWELI JAN

jan li toki e ni tawa soweli jan: \
“tenpo pi suno kama la mi pana e moku pi nanpa wan tawa sina. \
tenpo pi suno weka la mi pana e moku pi nanpa tu tawa sina.” \
soweli jan li pilin ike tan ni. \
tenpo ni la jan li token e ni: \
“tenpo pi suno kama la mi pana e moku pi nanpa tu tawa sina. \
tenpo pi suno weka la mi pana e moku pi nanpa wan tawa sina.” \
soweli jan li pilin pona tan ni.

## LUKIN PONA LON

![lukin pona lon](https://web.archive.org/web/20140305064535im_/http://failbluedot.com/images/chinese_beauty.jpg)

soweli jan li unpa e soweli jan. \
soweli pimeja li unpa e soweli pimeja. \
jan mute li toki e ni: \
“meli ali li ike lukin, meli Mao Sang en meli Li Ki li pona lukin”. \
taso, tenpo pi tawa ona la kala en waso en soweli li lukin e ona, li pilin e ni: \
ona mute li ike lukin. \
kaso li weka e telo; \
waso li weka e kon; \
soweli li weka e ma kasi \
seme li sona e lukin pona lon? \
mi pilin e ni: \
nasin pona en nasin ike li wan. \
mi ken ala tu e ona!

## PIPI KON

![pipi kon](https://web.archive.org/web/20140305064535im_/http://failbluedot.com/images/butterfly.jpg)

mi jan Suansu. \
mi lape e ni: mi pipi kon. mi tawa kon li pilin pona. mi sona ala e ni: \
mi jan Suansu anu pipi kon. \
mi lape ala li sona e ni: mi jan Suansu. \
tenpo lili la mi sona ala. \
ken la mi jan Suansu li lape e ni: mi pipi kon \
ken la mi pipi kon li lape e ni: mi jan Suansu

## KASI IKE

jan Si li jan pali. tenpo wan la ona li tawa ma Kuan li lukin e kasi palisa. \
ona li suli mute mute mute li jo luka mute. sina ken pali e tomo tawa telo kepeken luka wan. \
jan Si li jo e jan pali tu. ona li toki: \
“tenpo mute la mi tawa monsi e sina. sina pali kepeken kasi palisa mute. \
taso, tenpo ni la sina wile ala pali e kasi ni. ni li tan seme?” \
jan Si li toki e ona: \
“mi pali e tomo tawa telo la tomo li tawa anpa telo. \
mi pali e supa la supa li pakala. \
mi pali e lupa la pipi li moku e ona. \
kasi ni li ike mute.”

![kasi ike](https://web.archive.org/web/20140305064535im_/http://failbluedot.com/images/old_tree.jpg)

tenpo lili la jan Si li lape li lukin e kasi ni. \
kasi li toki e ona: \
“sina ante e mi en kasi pona, anu seme? \
kasi pona li kasi kili li kasi pi lukin pona. \
jan li jo e kili pi kasi ni. \
jan li pakala e luka ona. \
jan li moli e ona. \
ona li kasi pona la ona li pilin ike. \
tenpo mute la mi sona kama e nasin pi kasi ike. \
mi kasi ike. mi pilin pona li lon li suli tan ni. \
jan ali li sona e pona pi kasi pona. \
jan ala li sona e pona pi kasi ike!”

## PONA

jan sona li mute la jan pi jo ike li mute \
jan li jo ike e ilo lili la jan ni li moli. \
jan li jo ike e ma suli la jan ni li lawa e ona. \
pona li lon lupa pi lawa ma. \
jan ni li jo ike kin e pona, anu seme? \
nanpa li lon li pana e sona lon la jan li jo ike kepeken nanpa. \
nasin lawa li lon li pali e pilin lon la jan li jo ike kepeken nasin lawa. \
pona li lon li pali e toki lon la jan li jo ike kepeken pona.

## KALA

![kala](https://web.archive.org/web/20140305064535im_/http://failbluedot.com/images/3worlds.jpg)

jan Suansu en jan Kusu li awen lon poka pi telo linja Hao. \
jan Suansu li toki: “sina lukin ala lukin e kala? ona li tawa telo li tawa sewi li tawa anpa. kala li pilin pona tan ni.” \
jan Kusu li toki: “sina kala ala. sina sona e ni tan seme: ona li pilin pona?” \
jan Suansu li toki: “sina mi ala. sina sona e ni tan seme: mi sona ala?” \
jan Kusu li toki: “mi sina ala. mi sona ala e ni: sina sona anu seme? taso, sina kala ala. sina ken ala sona tan ni.” \
jan Suansu li toki: “pona. taso, sina e toki ni: ‘mi sona tan seme?’ sina sona e ni: mi sona. mi sona e pona kala tan ni: mi awen lon poka pi telo linja Hao.”
