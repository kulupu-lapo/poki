---
title: jasima
description: jasima li lon ala lon
authors:
  - lipamanka
date: 2001-01-01
date-precision: none
license: null
sources:
  - https://lipamanka.gay/toki-pona-taso
  - https://lipamanka.gay/toki-pona-taso/jasima
archives:
  - https://web.archive.org/web/20230521211226/https://lipamanka.gay/toki-pona-taso
  - https://web.archive.org/web/20230419002332/https://lipamanka.gay/toki-pona-taso/jasima
preprocessing: changed sitelen pona to sitelen Lasina, removed the pretty whitespace
---

lipamanka li pali e ni  
jasima

lon ilo sitelen  
la mi lukin e jasima mi  
jasima li toki  
lipamanka o  
sina loje  
la mi loje  
sina lili  
la mi lili  
sina ijo  
la mi ijo  
mi toki tawa jasima  
sina sama mi anu seme  
jasima li toki  
ala  
mi jasima  
mi sama ala sina  
mi toki  
taso sina toki e ni  
mi ijo  
la sina ijo sama  
jasima li toki  
ni li lon  
taso nimi jasima li toki e ni  
mi sama ala  
mi jasima  
mi toki  
seme a  
nimi ni li pana ala e sona  
jasima mi li toki  
lipamanka kin li pana ala e sona  
mi toki  
nimi mi li nimi jan  
nimi mi li nimi ala  
lon tokipi jan mute  
jasima li toki  
a  
nimi mi li jasima li sama sina  
ni li nimi lili  
ni li nimi jan  
ni li nimi mi  
mi tawa weka  
mi wile ala toki tawa jasima mi

mi tawa poka telo  
jasima mi li lukin e mi  
mi ken kama sona e seme tan jasima  
jasima li ken ala ken kama sona  
jasima li ken ala ken pilin  
jasima li lon ala lon  
jasima li lukin ala lukin e mi  
jasima li toki  
la ona li toki tawa mi  
anu seme  
jasima li toki ala toki

pilin mi la jasima li lon ala  
mi ken lukin e mi lon ilo  
nimi jasima li toki ala e ni  
nimi jasima li toki ala e ilo  
nimi jasima li toki ala e mi ilo  
nimi jasima li toki e ala  
la mi wile ala kepeken nimi

jasima li toki tawa mi  
lipamanka o  
mi sama sina  
lipamanka o  
mi sama ala sina  
mi toki tawa jasima  
sina mi ilo  
jasima li toki  
ken  
taso sama anu seme  
mi pakala e ilo jasima  
mi pakala e mi jasima  
mi pakala e jasima  
mi ken ala kute e toki jasima

ni li lon tenpo pini  
ni li lon tenpo kama  
jasima li toki  
la mi ken ala kute
