---
title: kon pan
description: a traditional jewish story I grew up with told from memory in toki pona
authors:
  - lipamanka
date: null
license: null
sources:
  - https://lipamanka.gay/toki-pona-taso
  - https://lipamanka.gay/toki-pona-taso/kon-pan
archives:
  - https://web.archive.org/web/20230521211226/https://lipamanka.gay/toki-pona-taso
  - https://web.archive.org/web/20230415160315/https://lipamanka.gay/toki-pona-taso/kon-pan
preprocessing: changed sitelen pona to sitelen Lasina, removed the pretty whitespace
---

lipamanka li pali e ni  
kon pan

open li lon anpa  
mi wile toki e tan pi lipu ni  
kulupu mi la jan li pana e sona  
sona ni li wawa tawa mi lili  
sona li toki e ni  
jan mute li ike  
taso sina sona wawa  
la sina ken anpa e ona  
lipu ni li sona pi kulupu mi  
mi pana tawa sina

open la meli li lon  
ona li pona mute tawa kulupu  
ona li suwi mute tawa jan lili  
tawa jan poka  
tawa jan lawa  
tawa jan anpa  
ona li jo e lili  
taso ona li ken  
la ona li pana e ijo ona  
tawa jan wile  
taso ijo nanpa wan li ni mu ona li suwi mute  
ona li mu la jan ale li kama kute

tomo ona li lon nasin  
poka ante nasin la mije li lon  
mije ni li pali e pan  
pan ni li pona mute  
li suwi  
li wawa  
mije li pali e pan pona  
taso ona li ike mute  
li wile e mani taso  
e pona ala pi jan ante  
kon li kama tan pan ni  
kon ni li pona mute  
li tawa lon sewi nasin  
tawa lupa pi tomo meli  
meli pona li nena e kon  
kon li pona mute  
meli li toki  
mi jo ala e ijo mute  
mi jo ala e mani  
mi jo ala e moku  
taso mi nena e kon  
la mi moku e kon  
ona li toki e ni lon mu ona  
lon kalama ona  
tawa jan ale kute  
tawa jan lili  
tawa jan suli  
taso jan soweli li kute e ni  
la ona li toki e ni tawa mije  
mije o  
meli li kama jo e kon sina  
li pana ala e mani tawa sina  
mije li mu wawa  
ni li ike a  
ona li ken ala moku e kon mi  
jan soweli li toki  
ona li moku ala  
ona li nena taso  
mije ike li toki  
lon la ni tu li sama  
jan soweli la nili lon ala  
taso ona li toki ala e ni tawa mije  
tan ni  
ona li wile ala e utala  
mije li utala mute

ante la mije li tawa jan lawa  
jan lawa li toki  
sina wile e seme mi  
mije pan li toki  
mi wile e mani meli  
jan lawa li toki  
mani pi meli seme  
mije pan li toki  
meli mu  
ona li mu  
jan ale li kute  
sina sona ala sona  
jan lawa li toki  
a jan ni  
ona li pona mute  
ona li mu  
la ale mi li kama pona  
ona li mu  
la jan li pona  
la ma li pona  
la ale li pona  
a jan ni li suwi  
mije mani li toki  
ona li ike a  
li moku e kon pi pan mi  
li weka e ni tan mi a  
jan lawa li toki  
a  
sina wile e mani ona  
mije li toki  
ni a

la jan lawa li tawa  
li pona e tomo ona  
tawa kulupu lawa  
toki li tawa wawa lon kulupu  
jan lawa li kama toki tawa meli  
la ona li toki  
mi sona e ni  
mi o pana e mani mi  
tawa mije pan  
telo li lon lukin ona  
jan lawa li toki  
sina jo e mani anu seme  
meli li toki  
mi jo e mani lili  
ona li kama jo e mani ona  
mani ni li lili  
li sike  
li kiwen a  
jan lawa li toki  
o jo e mani  
o kama tawa tomo lawa

ale kulupu li kama  
li wile kute  
li wile sona e ni  
seme li kama

tomo lawa la jan lawa li toki  
meli o  
sina moku e kon pan  
anu seme  
meli li toki  
mi ni  
mi jo ala e moku  
kon li pona mute  
mi nena e ona  
mije li toki  
nena en moku li sama a  
ona li moku e kon mi  
jan lawa li toki  
meli o pana e mani sina  
tawa mi  
meli li pana  
jan ale kulupu li mu li toki  
seme  
jan lawa li pona  
tan seme  
la ona li pana e mani meli  
tawa jan ike pan  
mani li lon poki len  
jan lawa li tawa e poki  
ona li toki tawa mije  
kalama ni li pona seme  
mije li toki  
ona li pona mute a  
mi olin e kalama  
jan lawa li mu wawa  
meli li moku e kon sina  
sina moku e kalama pi mani meli  
la ale li pona  
jan lawa li pana sin e mani tawa meli  
kulupu jan li mu wawa  
ni li pona mute  
meli li awen jo e mani  
mije li pilin utala  
li wile utala  
taso jan lawa li toki  
la ken mije li moli  
pona mute a

lipamanka pan meli
