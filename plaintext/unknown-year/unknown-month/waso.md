---
title: waso
description: fable by lipamanka about waso
authors:
  - lipamanka
date: 2001-01-01
date-precision: none
license: null
sources:
  - https://lipamanka.gay/toki-pona-taso
  - https://lipamanka.gay/toki-pona-taso/waso
archives:
  - https://web.archive.org/web/20230521211226/https://lipamanka.gay/toki-pona-taso
  - https://web.archive.org/web/20230415103840/https://lipamanka.gay/toki-pona-taso/waso
preprocessing: changed sitelen pona to sitelen Lasina, removed the pretty whitespace
---

lipamanka li pali e ni  
waso li kama tan seme

tenpo weka suli  
la soweli en akesi en pipi en kala li lon  
taso soweli wan li lon  
ona li jo e noka tu  
soweli ale ante li jo e noka mute  
li ken tawa noka wawa  
lon ma  
lon anpa kasi  
lon poka telo  
lon sewi kiwen  
taso soweli ni li ken ala tawa noka wawa

la ona li tawa sewi wawa  
sewi wawa li jan  
li mama e soweli  
e akesi  
e kala  
e pipi

soweli li toki e ni  
a sewi o  
mi wile tawa wawa lon ma  
sewi li toki  
o ijo tu tawa mi  
soweli li toki  
ijo tu ni li seme  
sewi li toki

nanpa wan la o tawa ma lete  
o kama jo e lipu kasi  
lipu kasi ni o suli

nanpa tu la o tawa ma seli  
o kama jo e ko nasa  
ko ni li ken wan e ijo tu  
ko ni li awen wan e ona  
ko li kama kiwen  
ko li tan pipi

soweli li toki  
sewi o  
nasin seme la mi kama jo e ko  
pipi ni li wile utala e mi

sewi li toki ala li weka

soweli li tawa ma lete  
tawa ona li wawa ala  
li wile e tenpo mute  
e wawa ona mute  
taso ona li pana e wawa  
li alasa tawa  
lon ma  
lon anpa kasi  
lon poka telo  
lon sewi kiwen  
tenpo suli en wawa suli la soweli li kama

soweli li alasa e kasi  
li kama jo  
li tawa ma seli  
lon nasin sama  
lon ma  
lon anpa kasi  
lon poka telo  
lon sewi kiwen  
pona la soweli li kama tawa tomo pipi  
taso pipi li wile utala  
soweli li toki  
mi o seme  
a mi o toki tawa telo ni  
ona li tawa ma anpa  
tan sewi nena  
li kalama mute  
ona li tawa telo ni

ona li toki  
telo wawa o  
sina sona ala sona e nasin pona  
mi wile e ko pipi  
pipi li wile e utala  
telo li toki  
soweli o  
mu sina li suwi  
sina sona ala sona e ni  
sina toki tawa mi  
la sina suwi mute a  
o mu sin  
soweli li mu  
telo li toki sin  
o mu tawa pipi  
la ona li pana e ko tawa sina  
soweli li toki e ni  
ni li nasa a  
taso ona li ijo pi wile telo

soweli li tawa pipi li mu  
mu ona li suwi tawa pipi  
ona li toki mu e ma ona  
e ma lete  
e tawa ona  
e ma seli  
e lipu kasi  
e wile pi ko pipi  
pipi li kute li toki  
soweli o  
kalama sina li pona mute  
sina wile tawa wawa  
taso sina wile e ko tawa ni  
mi pana e ko  
pipi li ni li pana e ko  
soweli li tawa telo pona li toki  
toki sina li pona mute  
pipi li pana e ko  
toki sina li lon mute  
muli pona tawa pipi  
toki sina li suli a  
mi kama ken tawa wawa  
telo li toki  
mi wile e ni  
soweli ale li kama pona  
soweli ale li pona lon ma ona  
o awen suwi  
mu sina li suwi a  
mu sina li toki e pona  
e ike  
e wile  
e ale sina  
ni li pona tawa soweli la ona li tawa

soweli li tawa sewi wawa  
soweli li toki  
mi jo e lipu kasi tu a  
e ko pipi  
o pana e wawa tawa tawa mi  
sewi li toki  
o pana e ko tawa poka sina  
soweli li toki  
ni li nasa  
taso mi wile  
la mi ni  
soweli li pana e ko tawa poka ona  
sewi li toki  
soweli o pana e lipu tawa ko  
soweli li toki  
nasa a  
ni li seme pona e mi  
taso ona li kute li pana e lipu  
ijo pona suli li kama  
sewi li mu wawa  
lipu kasi li kama luka  
soweli li kama waso  
waso li ken tawa sewi  
waso ni li toki  
sewi o  
sina pona sewi  
sama pipi ko la mi ken tawa  
waso li lukin e luka ona  
luka li suwi mute  
waso li suwi mute li kama soweli ala

tenpo mi la waso li awen tawa sewi  
li awen mu suwi  
tenpo sina la ni li lon  
sina kute e mu waso la o sona e ni  
waso li pali mute  
waso li pona mute  
waso li mu e pona  
e ike  
e wile  
e ale ona  
sama mi  
sama sina  
o suwi tawa waso
