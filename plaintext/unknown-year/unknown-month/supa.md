---
title: supa
description: what is a supa? an exploration of what supa means in toki pona.
authors:
  - lipamanka
sources:
  - https://lipamanka.gay/toki-pona-taso
  - https://lipamanka.gay/toki-pona-taso/supa
archives:
  - https://web.archive.org/web/20230521211226/https://lipamanka.gay/toki-pona-taso
  - https://web.archive.org/web/20230418161157/https://lipamanka.gay/toki-pona-taso/supa
preprocessing: changed sitelen pona to sitelen Lasina, removed the pretty whitespace
---

mu

lipamanka li pali e ni  
supa li seme

supa li suli tawa jan  
jan ale li jo e supa  
li kepeken supa  
supa li jo e ijo sina

sina moku lon supa  
sina lape lon supa  
sina pali lon supa  
sina unpa lon supa  
sina utala musi lon supa  
sina kepeken ijo lon supa

tenpo ni la sina lon supa anu seme  
sina lukin e lipu ni  
lipu ni li lon supa anu seme  
lipu li lon ala supa  
la sina lon supa anu seme  
sina tawa noka  
la anpa li supa anu seme  
sina tawa sewi lon kasi suli  
la luka kasi li supa anu seme  
supa li lon poka  
sina pana e monsi tawa anpa  
la anpa li supa a  
mi sitelen e ni la mi lon tomo

supa mute li lon  
supa ni li lon  
mi lape lon ona  
supa ni li lon  
mi pali e lipu lon ona  
supa ni li lon  
mi pali e moku lon ona  
supa ni li lon  
ona li jo e moku mi  
supa ni li lon  
ona li jo e misikeke mi  
supa ni li lon  
ona li jo e ijo ale ante mi

supa mute a li lon tomo mi  
mi ken ala toki e supa ale  
o lukin e supa  
o pilin insa e supa

lipamanka supa kasi