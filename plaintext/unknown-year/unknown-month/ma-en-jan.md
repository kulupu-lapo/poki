---
title: ma en jan
description: jan li lon ma. ma li lon jan. seme li kama?
authors:
  - lipamanka
translators: null
proofreaders: null
date: 2001-01-01
date-precision: none
tags: null
original: null
license: null
sources:
  - https://lipamanka.gay/toki-pona-taso
  - https://lipamanka.gay/toki-pona-taso/ma-en-jan
archives:
  - https://web.archive.org/web/20230521211226/https://lipamanka.gay/toki-pona-taso
  - https://web.archive.org/web/20230417212555/https://lipamanka.gay/toki-pona-taso/ma-en-jan
preprocessing: changed sitelen pona to sitelen Lasina, removed the pretty whitespace
accessibility-notes: null
notes: null
---

lipamanka li pali e ni  
ma en jan

tenpo ale jan la jan li lon ma  
jan li alasa lon ma  
jan li lape lon ma  
jan li pali  
li utala  
lon ma  
li pona e ma

jan li lili mute li sin  
la ona li sona e ni  
kasi seme li pona tawa mi  
mi ken moku e seme  
lipu li lon ala  
taso  
jan li pana e sona ni tawa lawa

ma li tomo jan  
jan ale li ken pali e tomo  
tomo li lon ma  
jan li lon tomo  
jan ala li jo ala e tomo

tenpo mute jan li lon weka tomo  
jan li musi  
li mu  
li toki  
jan li moku e kasi  
e soweli  
e soko

jan li pona tawa ma  
ma li pona tawa jan  
jan en ma li pona

taso tenpo poka la ni li lon ala  
jan li pilin mute e ni  
ma en jan li ante  
jan li lon ma  
jan li ike e ma  
ma o pona la jan o weka  
ni o lon ala  
ma li ken pona lon weka jan  
taso ma li ken pona lon jan kin

jan mute li toki e ni  
ma mute ni li lon  
kasi mute li lon ona  
soweli mute li lon ona  
soko mute li lon ona  
mi wile awen e soweli  
e soko  
e kasi  
taso  
ni li ken ala lon tenpo ni  
jan li lon ma  
la mi o weka e jan  
ni li lon ala a  
ma mute la jan li ike e ma  
taso ni li jan pi ale ala  
jan ni li lon  
ona li pona e ma  
li pona tawa ma  
tenpo mute  
la jan ike li weka e jan ni  
tan ma ona  
ni a li ike suli  
ni li ma pi jan pona  
pi jan ike ala

sina wile pona e ma  
la nasin wan taso li lon  
o pana e wawa tawa jan ma  
jan ni li ken pona e ma  
li pona e ma lon tenpo pini  
li awen pona e ma  
o pona tawa ma

lipamanka  
ma
