---
title: sike mama waso en telo mama soweli li pona ala tan seme?
description: null
authors:
  - jan Tanije
proofreaders: null
date: 2021-02-01
date-precision: day
tags: null
original: null
license: CC-BY-SA 4.0
sources:
  - https://liputenpo.org/pdfs/0001akesi.pdf
  - https://liputenpo.org/lipu/nanpa-akesi/
  - https://commons.wikimedia.org/wiki/File:Lipu_tenpo_nanpa_akesi_-_telo_mama_soweli.png
  - https://commons.wikimedia.org/wiki/File:Lipu_tenpo_nanpa_akesi_-_sike_mama_waso.png
archives: null
preprocessing: null
accessibility-notes: null
notes: null
---

tenpo ni la jan mute li kama lon nasin pi moku soweli ala. ona li wile ala pana e ike tawa soweli li wile ala moku e ona. jan pi nasin ni li pilin e ni: soweli li ijo ala. sama jan la soweli li jo e pilin li wile lon. jan sama li pilin e ni: telo mama soweli anu sike mama waso li ike ala tan ni: soweli anu waso li moli ala.

taso ni li lon: jan li ike tawa soweli li ike tawa waso li moli e ona. sike mama waso la jan li moli e waso lili mije tan ni: ona li ken ala pana e sike. waso meli li lon poki kiwen lili li pana e sike. ni li ike tawa waso tan ni: ona li ken ala tawa pona li pana e sike mute.

jan li kama e ni tawa soweli pi telo mama: soweli li jo mute e soweli lili. tan ni la ona li ken pana e telo mama. telo ni li tawa soweli lili ona. taso jan li wile e ona li weka e soweli lili tan soweli mama li pana e moku ante tawa ona. tan jan la soweli en waso li ken ala pali e ijo waso e ijo soweli li ken ala kulupu pona. ona li ken ala sona e olin mama e musi pi soweli ante. soweli en waso li ken ala pana e ijo moku la jan li moli e ona.

tenpo pini la jan li pana e sama tawa jan ali. tenpo ni la jan li wile pana e sama tawa soweli ali. esun moku la sina ken ante lili e nasin sina la sina ken ante mute e lon soweli e lon waso.

![telo mama soweli](https://upload.wikimedia.org/wikipedia/commons/1/18/Lipu_tenpo_nanpa_akesi_-_telo_mama_soweli.png)  
![sike mama waso](https://upload.wikimedia.org/wikipedia/commons/4/4e/Lipu_tenpo_nanpa_akesi_-_sike_mama_waso.png)