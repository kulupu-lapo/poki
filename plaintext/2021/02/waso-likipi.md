---
title: waso
authors:
  - jan Likipi
date: 2021-02-10
tags:
  - poetry
original:
  title: The Raven
  authors:
    - Edgar Alan Poe
license: null
sources:
  - https://discord.com/channels/301377942062366741/301380012156911616/808963459101229056
  - https://cdn.discordapp.com/attachments/301380012156911616/808963458838036480/waso.pdf
---

# waso

tenpo li pimeja suli.  \
mi pilin pi wawa lili  \
li lukin e lipu mute  \
pi sona nasa weka.

mi lon poka lape la mi  \
kute a e kalama pi  \
luka jan lon lupa wan mi.  \
kalama li lili a.

mi toki e ni lon lili:  \
"jan li luka a e lupa.  \
ni li suli ala a."

sona mi la tenpo ni la  \
kon li lete pimeja.  \
kiwen lili lon seli mi  \
li suno e supa a.

mi wile e tenpo kama  \
e ni: ike mi o weka  \
o lon lipu o lon ala.  \
ike li awen wawa

tan weka pi meli sewi.  \
meli pi nimi \[loje en nasin ale].  \
nimi ona li weka.

tawa lili pi len lupa  \
laso loje sinpin tu la  \
pilin mi li nasa a li  \
sama pilin jan ala.

ni la mi sewi li tawa  \
kepeken pilin kalama  \
li toki e ni: "jan tawa  \
li wile e lon insa"

mi toki e ni: "jan tawa  \
taso li wile insa.  \
ona li suli ala."

toki la kon mi li wawa  \
li toki pi awen ala:  \
"mije pona. anu meli.  \
ken ni la mi pakala.

taso lape mi li kama  \
la mi kute e kalama  \
sina lili a tan lupa.  \
ni li lili mute la

ken la kute mi li nasa."  \
mi open e nena la  \
ni ale li pimeja.

mi awen li lukin wawa.  \
lukin la mi pilin nasa.  \
nasa wawa sama ala  \
pilin ale jan lon a.

taso kalama en tawa  \
ale li weka li ala.  \
kalama pi nimi wan la  \
toki lili "jan \[loje en nasin ale]".

ni li toki mi. lupa li  \
toki sin e "jan \[loje en nasin ale]".  \
ni taso li ale a.

mi tawa sin lon tomo mi.  \
ale mi li seli pilin.  \
tenpo sin la kalama li  \
kama li kama wawa.

"pilin mi la kalama ni  \
li kama tan nena lukin.  \
mi o lukin tawa ma ni  \
o sona e kalama.

pilin mi o awen lili.  \
mi o alasa sona.  \
ken la kon li kalama."

mi open e lupa mi la  \
insa la waso li kama.  \
ona pimeja li sama  \
tenpo pini sewi a.

waso ni li anpa ala.  \
pimeja pi awen ala  \
li tawa e waso tawa  \
sewi pi lupa mi a.

ona li awen lon lawa  \
kiwen lon lupa mi a.  \
waso li tawa ala.

waso pimeja li kama  \
e musi lili lon mi tan  \
len pimeja ona sama  \
jan pi musi ala a.

"taso len lawa sina li  \
weka la sina pi sewi  \
ala li waso lon ma pi  \
pimeja suli lon la

o toki e nimi sina  \
lon ma suli pimeja."  \
mu waso li "ala a".

mi kute wawa e mu ni  \
sama toki jan li lukin  \
sona e tan ona. taso  \
tan ona li lon ala.

mi mute li pilin e ni:  \
jan ala lon ma ale li  \
lukin e waso lon sewi  \
pi lawa lupa ona.

jan ala li lukin tawa  \
waso anu soweli a  \
pi nimi pi "ala a"

waso awen taso ni li  \
awen lon lawa kiwen mi  \
li toki e nimi wan ni  \
kepeken ale ona.

mu wan li kalama ale.  \
len selo ona li awen.  \
tenpo ni la mi toki e  \
"pona ante li weka.

tenpo kama la ona  \
en wile mi li weka a."  \
mu waso li "ala a"

ni li pakala e awen  \
kepeken toki o nasin.  \
"toki ni li taso sina"  \
li toki pi mi sona.

sina kama sona e ni  \
tan jan lawa sina pini.  \
ale ona li ike li  \
pana e nimi sina.

pilin ale ike ni li  \
pana e nimi sina.  \
nimi ni li "ala a "

waso ni li awen kama  \
e musi lon pilin mi a  \
mi tawa e supako lon  \
poka pi waso nasa.

mi anpa lon ko supa li  \
alasa linja e pilin  \
e sona mi tawa sona  \
pi waso ni pimeja.

mi alasa sona e ni:  \
wile waso pimeja  \
lon mu ona "ala a".

ni li awen lon lawa mi  \
la mi toki ala e ni  \
lon waso pi lukin seli.  \
seli lon ale mi a.

wile nasa mute a li  \
awen lon insa lawa mi.  \
lawa mi lon supa ko li  \
suno tan seli anpa.

taso pilin ko suwi li  \
lon ala meli weka.  \
pilin ni li ala a.

pilin ni la kon li suli  \
tan pana pi ilo suwi.  \
sewi kule pi ilo ni  \
li noka e supa a.

mi toki e ni: "jaki li  \
ale sina tan ma sewi.  \
mi o moku o weka e  \
sona mi pi meli a.

mi o moku e nasa li  \
weka e sona ni a"  \
mu waso li "ala a".

"sona sina li ale la  \
ike seli a li sina.  \
sina kama tan jan anu  \
tan kon pakala wawa.

mi en sina li lon taso  \
ma pimeja sama waso.  \
ike sewi li lon taso  \
la o toki waso a.

pona tan ma sewi li ken  \
pona anu seme a."  \
mu waso li "ala a".

"sona sina li ale la  \
ike seli a li sina.  \
ma sewi en sewi jan li  \
olin anpa a mi la

o toki tawa mi pilin  \
e ni: ma pona a \[ale taso e nasin]  \
li poki e meli olin  \
pini mi sewi \[loje en nasin ale].

ma li lawa ala lawa  \
e meli sewi weka."  \
mu waso li "ala a".

"toki wan mi la o weka.  \
waso ike a o tawa  \
kon wawa pi kama sina  \
anu mani pimeja

o awen e ijo ala  \
pi awen pakala sina.  \
o tawa tan taso mi a.  \
o tawa a tan lupa.

ale sina o weka tan  \
pilin en tomo mi a"  \
mu waso li "ala a".

waso pimeja li awen  \
suli a lon tenpo ale  \
lon sewi pi lupa mi li  \
tawa lon tenpo ala.

lukin seli tu ona li  \
sama sewi ike pilin.  \
suno lili tan suno mi  \
li pana e pimeja.

pimeja ni li tan waso  \
li poki e kon mi a.  \
kon li sewi: ala a.
