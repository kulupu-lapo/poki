---
title: soweli lili suwi
description: null
authors:
  - jan Ke Tami
proofreaders: null
date: 2021-04-05
date-precision: day
tags: null
original: null
license: CC-BY-SA 4.0
sources:
  - https://liputenpo.org/pdfs/0003soweli.pdf
  - https://liputenpo.org/lipu/nanpa-soweli/
  - https://commons.wikimedia.org/wiki/File:Lipu_tenpo_nanpa_soweli_-_kala_pipi.png
  - https://commons.wikimedia.org/wiki/File:Lipu_tenpo_nanpa_soweli_-_pipi_lili.png
archives: null
preprocessing: null
accessibility-notes: null
notes: null
---

mi pilin e ni: soweli li lili la, ona li suwi.

# kala pipi ko laso

kala pipi ko lili li lon telo suli, lon poka pi ma Nipon. lukin la, ona li laso sama kasi. ni li tan moku ona: ona li moku e kasi telo la, lili laso pi kasi ni li awen lon sijelo pi kala ni. kasi li moku e walo suno la kala li ken moku e walo suno tan lili laso ni sama kasi. lukin kin la, ona li sama soweli len. lawa ona la, sijelo ona li suli, li sike sama len walo pi soweli len. nena tu li lon sinpin kala, li sama nena kute pi soweli len.

![kala pipi](https://upload.wikimedia.org/wikipedia/commons/f/fd/Lipu_tenpo_nanpa_soweli_-_kala_pipi.png)

# pipi lili pi awen mute

pipi pi lili mute li lon. ona li lon seme? ona li lon ale! ona li lon ma seli, li lon ma lete, li lon nena sewi, li lon anpa telo. soweli ante li moli lon ma ike la, pipi ni li ken awen. telo li weka la, ona li ken kama kiwen sama moli, li moli ala, li ken tawa sin lon telo sin. ona li tawa ma mun la, ona li ken awen pi moli ala. sina wile lukin e ona la, sina o kepeken ilo lukin pi ijo lili. noka luka tu wan li lon sijelo ona. taso, lukin la, ona li sama soweli pi loje walo.

![pipi lili](https://upload.wikimedia.org/wikipedia/commons/8/89/Lipu_tenpo_nanpa_soweli_-_pipi_lili.png)