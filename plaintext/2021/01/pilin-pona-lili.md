---
title: pilin pona lili
original-title: Das kleine Gl√ºck
authors:
  - jan Ke Tami
original-authors:
  - Christine Sinnwell-Backes
date: 2021-01-17
tags:
  - translation
  - story
license: CC BY 4.0
sources:
  - https://www.youtube.com/watch?v=5xlck-IL80Q
  - https://janketami.wordpress.com/2021/01/20/pilin-pona-lili/
  - https://seka.pona.la/w/2y1eMa3D3weZuioX5FLAtK
---

<!-- jan pona mi li sitelen e toki kepeken toki Tosi. ona li wile e ni: mi pali e sitelen tawa kepeken toki ona. pali pi sitelen tawa li pini la, jan pona ante mi li wile e ni: mi ante toki e ni kepeken toki Kanse. mi ante toki la, mi ante toki e ni kepeken toki pona kin. -->

pilin pona lili li lon poka nasin. ona li lukin e jan. jan li tawa li lukin ala e pilin pona lili. jan li wile e pilin pona suli.

pilin pona lili li wile e ni: jan li lukin e ona. pilin pona lili li pana e kasi kule. taso jan li lukin ala li anpa noka e kasi.

tenpo wan la, pilin pona lili li pana e kalama waso. taso ilo tawa li kalama mute. tan ni la, jan ken kute ala e kalama waso.

jan lili li ken lukin e pilin pona lili. tenpo seli la, jan lili li lukin e pilin pona lili lon insa pi kili lili loje. tenpo lete la, jan lili li lukin e pilin pona lili lon insa pi utala pi sike ko. taso, jan lili li kama jan suli la, ona li lukin ala.

tenpo pi sama pimeja li kama. jan li pilin ike. jan li toki e ni: tenpo ike li kama. pilin pona lili li pilin ike kin. ona li toki: tenpo ni la, jan ala a li lukin e mi. pilin pona lili li pana e telo oko tawa anpa. tan telo ni la, kasi kule li kama suli. ona li pona lukin mute. jan wan li lukin e kasi ni. ona li kama jo e kasi, li pana e kasi tawa jan olin ona. uta pi jan tu ni li lukin pi pilin pona.

tan ni la, pilin pona lili li sona e ni: tenpo ike la, pilin pona lili li suli. ona li pali mute, li pana e pona mute. o lukin e ni: jan li lukin e ona lon insa suno. jan li lukin e ona lon insa suwi. jan li lukin e ona tan pona pi jan ante. jan li lukin e ona lon insa pi lipu sitelen tan jan ante.

jan li pilin pona la, pilin pona lili li pilin pi pona mute. tenpo pi pilin pona lili la, jan li toki e ni: tenpo pona li kama.

taso, tan tenpo kama la, pilin pona lili li wile sona e ni: tenpo pona la, jan li lukin ala lukin e mi? ante la, jan li wile ala wile e pilin pona suli taso?

ni la, o pana e toki tawa wile sona ona.
