---
title: musi moli
description: null
authors:
  - jan Juli
proofreaders: null
date: 2021-07-10
date-precision: day
tags: null
original:
  title: Todesfuge
  authors:
    - Paul Celan
license: CC-BY-SA 4.0
sources:
  - https://github.com/lipukule/site/blob/main/content/post/2021-07-10-musi_moli.md
  - https://lipukule.org/post/2021/07/10/musi-moli/
archives: null
preprocessing: Removed HTML linebreaks, replaced HTML hr with MD
accessibility-notes: null
notes: null
---

mi ante toki e toki "Todesfuge" tan jan Paul Celan.  
ona li musi ala. ona li pana e pilin ike. mi lukin e ona la mi pana telo tan lukin mi. nena lili mute li kama lon selo mi. taso, kin la ona li suli mute. ni la mi wile ante toki e ona li wile e ni: jan mute li lukin e ona li kama sona e ike pini.

***  

telo mama pimeja pi suno sin la mi moku e ona lon suno pini  
mi moku e ona lon suno sewi lon suno open· mi moku e ona lon pimeja  
mi moku li moku  
mi pali e lupa moli lon sewi la jan li supa pona lon ona  
jan mije li awen lon tomo li musi lon poka pi akesi linja li sitelen  
pimeja la ona li sitelen tawa ma Tosi  
linja sina pi jelo suno, Makalete o  
ona li sitelen li tawa tan tomo· mun lili li suno  
ona li kama e soweli ona  
ona li kama e jan Juten ona li tan ona e lupa moli lon ma  
ona li lawa mi e ni: o kalama musi tan tawa musi  
telo mama pimeja o· mi moku e sina lon pimeja  
mi moku e sina lon suno open lon suno sewi· mi moku e sina lon suno pini  
mi moku li moku  
jan mije li awen lon tomo li musi lon poka pi akesi linja li sitelen  
pimeja la ona li sitelen tawa ma Tosi  
linja sina pi jelo suno, Makalete o  
linja sina pi walo pimeja, Sulami o  
mi pali e lupa moli lon sewi la jan li supa pona lon ona  
ona li toki wawa: o lupa pona lon ma, jan nanpa wan o· jan nanpa tu o kalama musi o musi  
ona li luka e kiwen· ona li utala· lukin ona li laso sewi  
o kepeken ilo lupa, jan nanpa wan o· jan nanpa tu o awen kalama musi  
telo mama pimeja o mi moku e sina lon pimeja  
mi moku e sina lon suno sewi lon suno open· mi moku e sina lon suno pini  
mi moku li moku  
jan mije li awen lon tomo, linja sina pi jelo suno, Makalete o  
linja sina pi walo pimeja, Sulami o, ona li musi lon poka pi akesi linja  
ona li toki o musi suwi e moli· moli li jan lawa tan ma Tosi  
o musi pimeja la sina sewi lon sijelo kon  
la sina jo e lupa moli lon sewi la jan li supa pona lon ona  
telo mama pimeja o mi moku e sina lon pimeja  
mi moku e sina lon suno sewi· moli li jan lawa tan ma Tosi  
mi moku e sina lon suno pini lon suno open  
mi moku li moku  
moli li jan lawa tan ma Tosi· lukin ona li laso  
ona li moli kiwen e sina· ona li moli e sina lon taso  
jan mije li awen lon tomo· linja sina pi jelo suno, Makalete o  
ona li lawa e soweli ona tawa mi· ona li pana e lupa moli lon sewi tawa mi  
ona li musi lon poka pi akesi linja li sitelen lape· moli li jan lawa tan  
ma Tosi  
linja sina pi jelo suno, Makalete o  
linja sina pi walo pimeja, Sulami o

***

## lon toki Inli lon toki Tosi
https://poemsintranslation.blogspot.com/2010/01/paul-celan-death-fugue-from-german.html