---
title: soweli walo pi linja monsi suli
authors:
- jan Alonola
date: 2021-06-02
license: CC-BY-SA 4.0
sources:
- https://liputenpo.org/pdfs/0005pan.pdf
- https://liputenpo.org/lipu/nanpa-pan/
- https://commons.wikimedia.org/wiki/File:Lipu_tenpo_nanpa_pan_-_soweli_walo.png
---

soweli pi linja monsi suli li soweli Pulepe (Vulpe). ona li lon kulupu soweli Kanine (Caninae). soweli ante mute li lon kulupu soweli ni. jan mute li sona e soweli loje. taso, mi lukin e soweli walo. nimi ale ona lon toki Lasina li Pulepe Lakopu (Vulpe Lagopus).

ona li lon ma lete Asika. tenpo lete la, linja ona li walo. tenpo seli la, linja ona li loje. soweli alasa ni taso li ante e linja ona. ona li ken awen lon lete mute tan linja ona. soweli walo li lili. soweli ante pi linja monsi li suli.

ona li moku e seme? ona li soweli alasa. ona li alasa e soweli lili. ona li pilin e soweli lili kepeken nena ona la, ona li pali e lupa lon ma, li alasa e soweli lili, li moku e ona. sin la, ona li alasa e waso lili, e sike waso. soweli walo li lon poka telo la, ona li alasa e kala, e kala moli. moku mute li lon ala la, ona li moku e soweli moli, e pipi, e kili, e jaki.

soweli walo li pali e lupa suli tawa soweli lili ona. tenpo lete la, ona li pali e lupa. tenpo suli la, ona li kepeken e lupa ni tan ni: ma li lete, li kiwen. tenpo seli la, soweli walo meli li pana e soweli lili mute. tenpo lete la, soweli lili li tawa weka tan mama ona.

soweli walo mute li lon. ona li suwi mute!

![soweli walo](https://upload.wikimedia.org/wikipedia/commons/3/3f/Lipu_tenpo_nanpa_pan_-_soweli_walo.png)