---
title: toki musi pona
description: null
authors:
  - jan Ke Tami
proofreaders: null
date: 2021-06-02
date-precision: day
tags: null
original: null
license: CC-BY-SA 4.0
sources:
  - https://liputenpo.org/pdfs/0005pan.pdf
  - https://liputenpo.org/lipu/nanpa-pan/
archives: null
preprocessing: null
accessibility-notes: null
notes: null
---

toki musi pona li lipu tan jan Mimoku. toki en toki lili musi en sona li lon ona. ona li suli ala la, mi kepeken tenpo lili taso tawa ona. open toki ona en pini toki ona li kepeken toki tu wan: toki pona en toki Inli en toki Epelanto.

mi wile toki e toki musi pona tan seme? toki musi pona li kama la, pu li lon ala! ni li musi mute tawa mi. tan ni la, nasin pi toki pona li tan tenpo pini lon lipu ni. nasin ona pi nimi “pi” li ante tawa pu. sama la, lipu ni li sama lipu tenpo; toki mute li lon lipu ni, li musi. taso ona li sama lipu tenpo ala tan ni: toki mute ona li lili, li suwi musi taso, li tan jan wan taso.

mi la, toki musi pona li suwi mute, li sama lipu pi jan lili. ona li toki e soweli, e ilo tawa, e toki jan, e musi toki, e toki kulupu la, ni li sama lipu pi tomo sona pi jan lili tawa mi. toki pona la, ni li ike ala, li pona mute tawa jan sin pi toki pona, li pona tawa jan ale pi toki pona. mi wile e ni: jan li lukin e toki musi pona la, jan li lukin e lipu tenpo kin, li wawa e toki pona ona tan lipu ni tu.