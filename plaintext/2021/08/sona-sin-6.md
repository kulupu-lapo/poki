---
title: 'SONA SIN #6 | News in Toki Pona'
description: "lipu:\nhttps://nur-positive-nachrichten.de/positive-nachrichten/sportler-teilen-sich-gold-medaille\n
  https://www.nau.ch/news/ausland/stolen-generations-australien-will-ureinwohner-entschadigen-65976924\n
  https://nur-positive-nachrichten.de/positive-nachrichten/laengster-solar-radweg-in-den-niederlanden\n
  https://nur-positive-nachrichten.de/positive-nachrichten/saiga-antilopen-erholen-sich-wieder\n
  \nsitelen: \nBy Kristy Robinson / Commonwealth of Australia - This photo is the
  same work as https://www.pmc.gov.au/sites/default/files/styles/minister_photo/public/minister/scott-morrison-portrait-small2.jpg,
  which was published by the Commonwealth Government under a CC-BY-4.0 licence on
  the web page https://www.pmc.gov.au/who-we-are/ministers (copyright info)., CC BY
  4.0, https://commons.wikimedia.org/w/index.php?curid=57753091\n\nBy Andrey Giljov
  - Own work, CC BY-SA 4.0, https://commons.wikimedia.org/w/index.php?curid=73737597\n
  \nBy JimJones1971 at English Wikipedia, CC BY-SA 3.0, https://commons.wikimedia.org/w/index.php?curid=31634806"
authors:
- jan Alonola
date: 2021-08-07
license: null
sources:
- https://www.youtube.com/watch?v=PxO2w7-cbd8
- https://docs.google.com/document/d/1PGWkyFIp38JcZvJvbfIJPCQuWO9QN3M6SGUxC7U-Ii4/edit
---

toki! ni li sona sin! mi jan Alonola. mi open.

---

<!-- https://nur-positive-nachrichten.de/positive-nachrichten/sportler-teilen-sich-gold-medaille -->

musi suli Olinpija la, jan tu li nanpa wan. ona tu li musi e ni: ona o tawa sewi mute. taso, ona li tawa sewi sama. ni la, ona tu li nanpa wan, li jo e sike jelo tu lon tenpo sama.

---

<!-- https://www.nau.ch/news/ausland/stolen-generations-australien-will-ureinwohner-entschadigen-65976924 -->

tenpo pini mute la, ma Oselija la, jan Inli li weka e jan lili pi jan Oselija. jan Inli li wile e ni: jan lili pi ma Oselija li sama jan Inli.  
tenpo ni la, jan lawa pi ma Oselija li pali e ni: ma Oselija li pana e mani mute tawa jan lili ni. (taso, tenpo ni la, jan lili li lili ala, a!). mani ni li pona mute tawa jan Oselija tan ni: tenpo mute la, ona li jo e mani lili.

---

<!-- https://nur-positive-nachrichten.de/positive-nachrichten/laengster-solar-radweg-in-den-niederlanden -->

ma Netelan la, jan li pali e nasin sin. nasin ni li ken e ijo tu: nanpa wan la, ona li nasin. nanpa tu la, ona li pali e wawa mute tan wawa suno. nasin ni li suli mute. ona la nasin ante li lili. wawa ona li pana e wawa tawa tomo mute mute a!

---

<!-- https://nur-positive-nachrichten.de/positive-nachrichten/saiga-antilopen-erholen-sich-wieder -->

ma Kasatan la, soweli pona li lon. ona li jo e nena nasa! tenpo pini lili la, jaki lili li moli e soweli mute ni! taso, tenpo ni la, soweli lili mute li lon! jan sona pi tenpo pini li pilin e ni: soweli ni ale li kama moli. taso, tenpo ni la, sin la, soweli mute li lon.

---

mi pini! ni li sona sin! o tawa pona!
