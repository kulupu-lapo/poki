---
title: lipu pi jan Puku
original-title: A Book for Puchku
description: jan Puku li jo ala e lipu. ona li lukin e lipu mute lon sewi pi poki
  lipu. taso, jan Puku li lili. poki lipu li suli. ona li kama jo e lipu ona kepeken
  seme a?
authors:
- Deepanjana Pal
translators:
- Aspen Leigh
date: 2021-12-20
tags:
- StoryWeaver level 3
license: CC-BY-4.0
sources:
- https://storyweaver.org.in/en/stories/374149-lipu-pi-jan-puku
---

![](https://storage.googleapis.com/static.storyweaver.org.in/illustration_crops/53340/size7/50ddf388680dcbcca181f4bd928da414.jpg)

"jan Puku o! o telo e sijelo sina!"

"jan Puku o! o moku e moku sina!"

---

![](https://storage.googleapis.com/static.storyweaver.org.in/illustration_crops/53341/size7/67b9a931bec853b4523505e6048cc06c.jpg)

"jan Puku o! o tawa tomo sona!"

"jan Puku o! o lon tomo tawa!"

"jan Puku o! o pali e pali pi tomo sona!"

---

![](https://storage.googleapis.com/static.storyweaver.org.in/illustration_crops/53342/size7/5af95d4c3e399bdafa2a98812fcc9c72.jpg)

"jan Puku li lon seme?"

---

![](https://storage.googleapis.com/static.storyweaver.org.in/illustration_crops/53343/size7/05223332714993f241e630d5a9fb661d.jpg)



---

![](https://storage.googleapis.com/static.storyweaver.org.in/illustration_crops/53479/size7/b5686410e8e435b47e60e5e5a1d2cc99.jpg)

jan Puku li pali.

ona li lukin e lipu.

ona li lukin e lipu lon tenpo ale — lon tomo ona, lon tomo sona, lon ma kasi, lon supa lape.

lipu en toki en musi la, ona li lukin e ale.

---

![](https://storage.googleapis.com/static.storyweaver.org.in/illustration_crops/53443/size7/fc1651d836dc2f378e3d45d2d4491431.jpg)

jan Potu li toki e ni: "sina lukin e lipu tan seme,

jan Puku o?"

jan Tota li toki e ni: "ante la o kama lukin e

sitelen tawa!"

---

![](https://storage.googleapis.com/static.storyweaver.org.in/illustration_crops/53346/size7/379df21ef754be5c3a230b8779defa2e.jpg)

jan Puku li toki e ni: "lipu li musi mute!"

"o lukin! sina lukin ala lukin e sike? e linja ni? sina tawa e ni, li ante e ni, la ona li kama kipisi nimi. sina kulupu e kipisi nimi la sina jo e nimi!

nimi li ken musi, li ken sona, li ken ike, li ken pona.

sina kulupu e nimi la ona li kama toki. toki li kama lipu. o lukin e ona. ni la, MU tawa la, sina lon ma ante!

---

![](https://storage.googleapis.com/static.storyweaver.org.in/illustration_crops/53485/size7/04fa79c47f0b7a7dc00ed301bb764d65.jpg)

taso, tenpo ni la, pakala li lon.

jan Puku li jo ala e lipu!

lipu ale pi ken ona la,

ona li lukin e open e pini.

---

![](https://storage.googleapis.com/static.storyweaver.org.in/illustration_crops/53481/size7/14491fc96dda9871e4cc6fa507166465.jpg)

jan Puku li pana e telo oko li toki e ni: "mi o pali e seme? mi ken ala lukin e lipu!"

---

![](https://storage.googleapis.com/static.storyweaver.org.in/illustration_crops/53482/size7/e0c539045aa2c67cb5d6fae614e8f17d.jpg)

o awen! seme li lon ma ni?

jan Puku li lukin sewi li lukin e poki wan taso ala,

e poki tu taso ala, e poki lipu mute,

e lipu MUTE kin.

jan Puku li pilin pona li toki e ni: "lipu mute!"

---

![](https://storage.googleapis.com/static.storyweaver.org.in/illustration_crops/53450/size7/4212f8d761658fbd18a67645ab886cb8.jpg)

taso, pakala wan li lon. jan Puku li lili. poki lipu ni li suli.

ona li ken lanpan e lipu kepeken seme?

---

![](https://storage.googleapis.com/static.storyweaver.org.in/illustration_crops/53751/size7/867b599d8f7da2e322de30fe3b5e63f2.jpg)

ken la ona li ken kepeken linja?

anu len Sali tan mama ona?

anu supa mute tan tomo ni?

---

![](https://storage.googleapis.com/static.storyweaver.org.in/illustration_crops/53352/size7/769c2d9c63b51de785e54f95747c1bbe.jpg)

jan Puku li pilin e ni: ona li kama jo e soweli pi lawa suli la pona li lon. anu soweli jan. anu ona tu!

---

![](https://storage.googleapis.com/static.storyweaver.org.in/illustration_crops/53353/size7/716b2cb7aaab755a0840782073899f91.jpg)

jan Puku li jo e nasin. ona li kama e jan Potu e jan Tota.

kepeken kalama lili la, ona li tawa lon sewi pi jan ante. jan Tota li toki e ni: "jan Potu o, sina suli! ni li tan moku suwi sina."

jan Potu li toki e ni: "mi suli ala. jan Puku li suli!"

jan Puku li toki e ni: "o kalama lili! mi lon poka ona."

**tenpo ni la, ni ale li kama ike.**

---

![](https://storage.googleapis.com/static.storyweaver.org.in/illustration_crops/53487/size7/865fa33cd3528aff3701e5880bbfd21d.jpg)

**MUUUUUUUU!**

---

![](https://storage.googleapis.com/static.storyweaver.org.in/illustration_crops/53355/size7/4df9f70079471eb732a68eea7a20da54.jpg)

"seme li lon ni?" ni li jan lipu pi suli mute!

ona li anpa e jan Puku.

jan Potu en jan Tota li tawa a!

pilin ike la jan Puku li lukin sewi e lipu.

jan lipu pi suli mute li toki e ni: "mi ken ala ken pona e ni?"

---

![](https://storage.googleapis.com/static.storyweaver.org.in/illustration_crops/53441/size7/547ef0695d53d421583602414c70f439.jpg)

pilin ike la jan Poku li toki e ni:

"mi alasa tawa sewi lon poki lipu.

mi jo ala e lipu."

jan lipu pi suli mute li toki e ni:

"sina toki ala e ni tan seme?

mi lon poka la, sina o tawa sewi ala.

mi ken ala ken sewi e sina?"

jan Puku li pana e ken.

---

![](https://storage.googleapis.com/static.storyweaver.org.in/illustration_crops/53357/size7/731f661b3dec3cdf26220fdd3ba992ed.jpg)

﻿jan Puku li pilin pona li toki e ni: "mi lanpan e ni, e ni, e ni kin! sina pona!"

jan lipu pi suli mute li toki e ni: "o lanpan e ni kin. mi jan lili la, mi olin e lipu ni."

---

![](https://storage.googleapis.com/static.storyweaver.org.in/illustration_crops/53484/size7/4c21175ab9bd2c30b459320fddecdc3a.jpg)

jan Puku li toki e ni:"tenpo pini la,

sina lili anu seme?"

jan lipu pi suli mute li toki e ni:

"a, lon, mi lili mute a,

taso, mi kama suli. sina kama kin.

taso, sina lili la, o toki tawa mi.

mi pana e lipu tawa sina."

---

jan Puku li kute ala kute?

ala!

ona li lon insa pi lipu ona,

lon sike, lon linja,

lon kipisi nimi,

lon nimi!

lon kulupu nimi!

lon lipu musi.

---

![](https://storage.googleapis.com/static.storyweaver.org.in/illustration_crops/53363/size7/0f3c6a7fe6a98e653058990c85a7a24b.jpg)

tan ni: jan Puku li jo e lipu sin.
