---
title: tenpo Santa li kama
description: null
authors:
  - jan Itan
  - jan Tepo
proofreaders: null
date: 2021-12-28
date-precision: day
tags: null
original: null
license: CC-BY-SA 4.0
sources:
  - https://docs.google.com/spreadsheets/d/e/2PACX-1vQtasUq60JG-ISBsO1hlEFv5JszjeI57wEyCNEGhnjDq8AeyzKE-tx1qdwWtuMT3FBlyzNcGPvkBntD/pubhtml
  - https://wikisource.org/wiki/Kalama_sin/14
archives: null
preprocessing: null
accessibility-notes: null
notes: null
---

ijo kute ale, o toki. mi jan Itan li open e kalama sin nanpa Santa. wile mi la tenpo Santa sina li pona mute. a, kalama sin li kalama ni: tenpo Santa la jan Tepo en mi li ante toki e toki musi pi toki Inli tawa toki pona la ni o pona tawa kalama sin ni. nimi ona li "tenpo Santa li kama". o kute pona!

***

tenpo Santa li kama a, la ale tomo  
la ala li tawa. kin soweli ala.  
jan li awen e len noka lon supa seli.  
ken la jan Santa o kama tan lupa sewi.  
jan lili li awen lon ma lape la  
kili suwi li kama lon lawa ona a.  
mama en mi a, li len e lawa  
li open e lape suli wawa,  
la tan poka tomo la kalama li kama  
la mi tawa wawa li alasa e nasa.  
mi tawa sama suno tan lupa lukin  
li open e len lupa li weka e sinpin.  
suno mun li lon nena pi ko lete sin,  
li pana e suno lon ijo anpa kin,  
la ijo li kama a lon lukin mi  
li soweli tu tu, li supa tawa lili.  
jan majuna wawa li lawa e ona,  
la ni li jan Santa! tan ni la mi sona!  
ona li mu tawa soweli ona  
la soweli ale li tawa lon poka.  
"soweli Pisen o! soweli Tase o!  
"soweli Siken o! soweli Tanse o!  
"o tawa lon sewi! o kama lon nena!  
"tenpo lon la o weka! mi ale o weka!"  
lipu kasi li tawa lon kon tawa nena  
la lipu li waso tawa sewi li weka.  
sama la soweli li tawa e poki  
lon sewi, e jan Santa lon monsi.  
tenpo kama, lili la ni li lon kute:  
kalama pi noka soweli mute.  
mi tawa e lukin li sewi e lawa  
la tan lupa seli la jan Santa li kama.  
len ona ale li selo soweli  
li jaki pimeja tan lupa seli.  
ona li jo e poki pi ijo musi  
li jan esun lukin li open e poki.  
pilin pona li lon lukin ona.  
sinpin ona li suwi. ona li pona.  
ona li pilin pona la jan ante li sama.  
linja uta li sama ko lete lon anpa.  
jan Santa li uta e ilo kon seli  
li pana e kon ni lon sike lon sewi.  
sinpin li suli. sijelo li sama.  
mu musi la sijelo li tawa nasa.  
ona li musi li suli li suwi.  
mi lukin e ona la mi mu,u musi.  
ona li lukin e mi la mi sona e ni:  
ona li wile ala moli e mi.  
ona li pali taso li toki ala  
li pana e ijo sin tawa len noka.  
li luka e poka pi uta ona  
li tawa sewi lon lupa seli.  
li tawa tomo tawa, li mu tawa soweli  
la ona ale li weka tawa sewi.  
tan weka la mi kute e toki ni ona:  
"tenpo Santa en pimeja sina o pona!"