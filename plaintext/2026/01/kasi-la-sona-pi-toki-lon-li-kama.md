---
title: kasi la sona pi toki lon li kama
description: 'jan lawa Ijasu li alasa e ni: jan seme li toki e lon. '
authors:
  - jan Asilu
proofreaders: null
date: '2026-01-22'
date-precision: day
original: null
tags:
  - toki musi
license: null
sources:
  - https://mitokipona.bearblog.dev/kasi-la-sona-pi-toki-lon-li-kama/
archives: null
preprocessing: null
accessibility-notes: null
notes: null
---

mi lukin e toki ni tan lipu pi jan Ipun Josi. ona li jan sona pi nasin sewi Isilan. lipu ni pi toki Alapi li kulupu e ijo epiku pi jan mute. ona ale la insa lawa li wawa mute a.  

tenpo weka la lawa pi nasin sewi Isilan li lon ma mute. tenpo pi jan lawa Ijasu la jan tu li kama lon poka ona. jan  wan li pana e luka tawa jan ante li toki:
>jan ni li pana ala e mani mi. mi toki e ni: mi pana e mani. taso ona li toki e ni: ala.

jan lawa li toki tawa jan ante: 
>ona li pana ala pana e mani tawa sina? 

jan ante li toki:
>ala, kin la mi sona ala e jan ni.

jan lawa li toki tawa jan toki nanpa wan e ni:
>jan li lon ala lon poka pi sina tu lon tenpo pi pana mani?

ona li toki:
>lon ala. mi tu li lon anpa pi kasi suli la mi pana e mani. jan ante li lon ala poka.

jan lawa li toki:
>ni la o tawa kasi ni. o alasa e ijo. ijo ni la jan li ken sona e ni: toki sina li lon a. ken ante la ma pi lon mani li weka tan sona sina la sina kama jo e mani tan poka kasi. o kama sin. jan nanpa tu li awen lon poka mi. 

jan toki nanpa wan li tawa la jan lawa li tawa kulupu ante li toki tawa ona. jan nanpa tu li awen lon tomo pi jan lawa. tenpo mute li pini. jan lawa li tawa lon poka pi jan nanpa tu ,li toki:
>tenpo ni la ona li lon poka kasi, anu seme?

jan nanpa tu li toki:
>ala a, kasi li lon weka tan ma ni. tenpo ni la ona li lon ala poka kasi.

toki ni la jan lawa li toki:
>jan ike o, sina sona e kasi a. ona li pana a e mani tawa sina. sina toki e lon ala a.

insa lawa wawa pi jan lawa la jan nanpa tu li anpa li toki e lon. 




