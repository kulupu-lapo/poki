---
title: jan pi poka nasin
description: A frail stranger's resilience moves a rider to tearful prayer.
authors:
  - jan Asilu
proofreaders: null
date: '2026-01-11'
date-precision: day
original: null
tags:
  - real story
license: null
sources:
  - https://mitokipona.bearblog.dev/jan-pi-poka-nasin/
archives: null
preprocessing: null
accessibility-notes: null
notes: null
---

mi tawa kepeken ilo pi sike tu la jan li lon poka nasin li toki luka e ni: 
>o pini. mi wile tawa lon poka sina.
 
mi pini e tawa lon poka ona li pana e supa tawa ona. mi lukin ala e ale ona. taso lukin mi la ona li jan lili pi tomo sona.

mi en ona li tawa lon ilo la mi toki: 
>tomo sona la sina kama sona lon tomo lili seme?

ona li toki: 
>mi kama sona ala. mi jan suli a. taso sijelo mi li sama sijelo pi jan lili tawa lukin jan.

ona li awen toki: 
>tenpo ale la mi jan pi sijelo lili. taso suli sijelo mi la mute nanpa wan li mute mute (MM). ike la jaki Kolona li utala e mi li pakala e sijelo mi. insa sijelo la mute pi ijo pona mute li kama lili ike. tenpo ni la suli mi li mute luka (ML) taso a.

mi toki : 
>sina moku ala moku e misikeke?
 
ona li toki : 
>moku. taso mi wile mani suli tawa misikeke. tenpo pini la jan pona mute li lon poka pi tomo mi li pana e mani tawa mi. taso tenpo ni la ona ale li ken ala pana e mani. jan seme li ken pana e mani lon tenpo ale? kin la mama mi li jo ala e pali lon tenpo ni.

mi tu li awen tawa la mi toki: 
>sina tawa ma seme ?

ona li toki:
>mi tawa ma esun. mi wile esun e misikeke. taso suli la mi o alasa e pali. mi alasa mute e pali lon tenpo pini. taso jan ala li pana e pali tawa mi. ona ale li toki e ni: sina jan pi sijelo ike la sina ken ala pali. taso mi awen alasa a.

mi toki e ala. ma esun li poka la mi pini e tawa. jan ni li lon ala ilo mi li lon poka nasin. mi lukin tawa ona. sijelo pi lili ike a. sijelo ko li lon ala. palisa insa mute li lon a. 
mi toki tawa ona : 
>o pilin ike ala. ale li kama pona lon tenpo poka.

ona li tawa. mi tawa kin. taso pilin e ni: ona li lon sinpin mi. mi pilin seme ? mi sona ala. taso oko mi li pana e telo. oko ante li ni kin. telo oko li pali e linja lon poka tu pi sinpin mi. uta mi li open ala. taso ona li tawa lili nasa. mi open lili e uta. kalama nasa la mi toki tawa sewi. 
>sewi mi o, o pona e ona. o pona e ona lon tenpo poka.
 
mi awen pilin e lete pi telo oko a.
