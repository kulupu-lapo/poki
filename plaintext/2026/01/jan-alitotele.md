---
title: jan Alitotele
description: 'A short overview of Aristotle''s philosophy '
authors:
  - jan Tene
proofreaders: null
date: '2026-01-19'
date-precision: day
original: null
tags:
  - philosophy
  - original
  - essay
  - youtube
  - video
license: CC BY 4.0
sources:
  - https://youtube.com/RBpYKMeCdAQ
  - https://seka.pona.la/w/23psFTc4uRiYuK4GFZA8PE
archives: null
preprocessing: null
accessibility-notes: null
notes: null
---

# jan Alitotele

nasin tenpo pi sona sona la, nasin pi jan Alitotele li suli nanpa wan. ona li open e alasa sona mute pi sona sona. lipu ale pi jo mi la, ona li toki tawa jan ona taso pi kama sona. taso, mi sona e ni: jan Alitotele li sitelen e lipu mute tawa jan kulupu kin. ona li jan nanpa wan pi nasin sitelen ni: lipu ale ona li wile toki e alasa sona wan taso pi sona sona.

jan Alitotele li tan mama pi pali misikeke lon ma Maketonija majuna. ona li kama suli la, ona li tawa ma tomo Atena, li kama sona lon tomo pi jan Paton. ona li moli la, jan Alitotele li tawa weka, li alasa sona e kasi, e kala. jan lawa pi ma Maketonija li tawa ona e jan Alitotele tan ni: jan lawa li mama pi jan Alekanto suli. ona li jan sin, li wile e kama sona la, jan Alitotele li kama jan ona pi pana sona. jan lawa ni li moli la, jan Alitotele li tawa ma tomo Atena lon tenpo sin li open e tomo ona pi pana sona.

ona la, jan li alasa sona la, ona o lukin e ijo lon open, o kepeken e sona lon. sona lon la, ona li ken alasa e sona lon sin kepeken nasin pona. toki pi nasin ni la, jan Alitotele li toki e ken wan taso ala, li toki e ken ale kepeken nimi ante. jan li ante e nimi la, toki sin li lon. taso, nasin li awen sama. jan Alitotele li sitelen e nasin ni lon kulupu lipu Okanon ona. ni la, ona li open e nasin pi alasa lon.

ona la, nasin sona ale li tawa alasa sona pi tan ijo. ijo li tan seme? taso, tan ijo li ken ijo mute. ijo ale li jo e tan tu tu tawa jan Alitotele. nanpa wan la, ijo li jo e tan sijelo. supa la, tan ni li kasi kiwen. tan nanpa tu ona li tan kon ona li sama sitelen kon ona tawa jan Paton. supa li supa tan seme? ona li supa tan ni: ona li jo e noka. kin, ijo li ken lape lon ona. tan kama ona li toki e ni: seme li pali e lon supa? tan kama pi supa ni li jan pi pali ona. mi toki e tan ijo lon tenpo ni la, mi toki e tan kama ona lon tenpo mute. tan pini ijo li toki e ni: ijo ni li tawa pini seme? supa mute li tawa moku. supa ante li tawa sitelen anu lape. ni ale li ken tan pini ona.

mi ken kepeken e tan tu tu ni tawa ijo awen tawa ijo pi kama ante kin. nasin sona pi ijo lon li nasin sona pi kama ante la, mi o toki e ni lon open: kama ante li seme? kama ante ale li kama lon pi ken wan ijo tawa jan Alitotele. kiwen ni la, supa li ken wan ona taso. ken ante ona kin li lon. taso, kiwen li kama supa la, ken ni ona li kama lon. tenpo mute la, tan pi kama ante ijo li ona.

lipu Pisike Akowasi pi jan Alitotele la, tawa li kule wan taso pi kama ante. kin ijo ale li wile tawa poka wan. ijo ale li wile tawa nasin lon anpa mun. seli, en kon li wile tawa sewi. telo, en ma li wile tawa anpa. ijo tu tu ni li kama jasima tu. taso, sewi mun la, ijo li wile tawa sike. ni la, ijo mun li ante, li seli anu kon anu telo anu ma ala. tawa sike li jo ala e jasima la, ijo wan ni taso li lon sewi mun. anpa mun la, ijo li ken kama ala li ken kama lon. taso, sewi mun la, ijo li awen lon sama.

sike mun li lon insa pi sike mun. sike pi mun awen li weka pi suli nanpa wan tan ma. tawa pi sike mun anpa, en tawa ale ante kin li tan tawa pi sike ni. sike pi mun awen li pini. taso, tawa ona li pini ala. tawa pi pini ala li ken tan ijo taso pi pini ala la, tawa ona li tan ala lon ona. tan li sewi. sewi li jo ala e sijelo la, pali wan taso ona li ken pilin. sike mun li alasa sama sewi la, ona li tawa sike pi pini ala.

tawa, en lon soweli kin li suli tawa jan Alitotele. soweli li soweli tan kon tawa ona. tan kon soweli li kon ona. kasi li jo e kon kasi taso. ni la, ona li ken ala tawa li moku taso. soweli li jo e kon soweli kin, li ken pilin, li ken tawa. jan taso li jo e kon sona kin li ken kepeken e nasin pi alasa lon. taso, mi o pali e seme kepeken sona ni? pali seme li pona?

mi ken ala lukin e pali pona pi tenpo ale. taso, mi ken lukin e nasin pi pali pona. lipu ona la, jan Alitotele li lukin e pilin pi jan sona suli pini, li alasa lon insa ona. sama la, pali pona li lon insa pi pali ike tu. pilin monsuta, en pilin utala la, pilin wawa li lon insa. jan pi pali pona li sona e nasin ni kepeken sona ona taso ala, kepeken pilin ona kin. ni la, pana sona li suli tawa pona jan. 

lipu Esika Nikomakeja ona la, jan Alitotele li toki e kulupu pona kin. kulupu li ken tan ijo tu wan. ona li ken tan wile tenpo, anu pilin pona, anu pona jan. kulupu li tan wile tenpo anu pilin pona la, kulupu li awen ala tan ni: wile tenpo, en pilin pona kin li ken kama ante. taso, pona jan li awen. ni la, jan wan kulupu li alasa pona sama jan ante kulupu, li pona e pali pi ona tu. jan Alitotele la, ni li suli tawa nasin ona pi lawa pona kin. ni la, jan pi pali pona o lawa e ma, o pona e jan ma. 

pilin ni ona pi pali pona la, mi o alasa pona, o alasa lon kulupu pona pi jan pona. mi lon kulupu la, mi ken pona e jan mi, li ken kama jan pona tan pona kulupu. jan pona li kepeken e sona ona lon pali ona la, ona li kama wawa taso ala, li kama sama sewi kin. 

nasin sona pi jan Alitotele la, ni li pini pi toki mi. o pana e pilin sina lon anpa, o tawa, o awen alasa sona!

