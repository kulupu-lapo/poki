---
title: lape en moku
description: null
authors:
  - jan Awa
proofreaders: null
date: '2026-01-24'
date-precision: day
original: null
tags:
  - blog
license: null
sources:
  - https://janawa.bearblog.dev/lape-en-moku/
archives: null
preprocessing: null
accessibility-notes: null
notes: null
---

tenpo ni la mi o sitelen e ijo ni: mi lon ma sona lon tenpo suli la mi kama sona e seme. pilin mi la sitelen mi pi tenpo lon li sitelen kin pi kama sona. mi kpkn ilo lipu lon tenpo ni, ilo lipu li pakala e lukin mi e lawa mi, taso tenpo ni la mi wile ala lukin e ijo ante pi sitelen ni ala li lukin ala e lipu sitelen pi suno wawa.

ma sona la mi lape lon tenpo 12am (jan pi tomo sama li wile lape lon tenpo 2am li pilin ike tan nasin lawa ni: ona o lape lon tenpo 12am) tan pali mute li pilin lape ala lon tenpo pi lape ala. ni la mi pilin e ni: ken la mi ken lape lon tenpo ilo suli 7 (12am\~7am) taso li ken pilin pona! tenpo pi ma sona li kama pini la pali li kama wawa mute, ni la mi lape lon tenpo ilo suli 6 taso (12am\~6am, suno wan pi utala toki suli la mi lape lon tenpo 1am\~5:30am) taso mi weka tan ma sona li tawa tomo mi la, mi wile lape sama tenpo pi ma sona mi, taso mi pilin lape mute mute a! ni la mi lape lon tenpo suno li lape suli lon tenpo pimeja kin. taso tenpo 11pm~12am la mi pali mute, la mi o lape lon tenpo 11:30pm. 

ma sona la mi ken moku e ijo ni taso: ma sona li pana lon tenpo sama. ni la mi moku ala lon tenpo pali (tomo mi la mi wile pali ala la mi moku mute) li moku ala e ni: moku li pali lon tenpo lili li pona tawa uta li ike tawa sijelo. ken la ni li tan pi pilin pona mi la mi wile lon tomo mi kin e ni: mi moku pona lon tenpo sama. tenpo suno ni pi sike luka tu la, nasin pi kulupu mama la mi moku e linja jelo lon telo loje. linja li kepeken tenpo lili tawa pali li ike tawa sijelo. ni li pona mute tawa uta mi la mi moku e ona lon tenpo ale, taso tenpo ni la mi wile moku ala e ona. ni la mi toki tawa mama mi la ona li pali e moku ante. tenpo pini la jan lili pi mama sama li wile e ni: tenpo mun wan la tenpo wan taso la mi moku e ni: moku li kepeken tenpo lili li pona tawa uta li ike tawa sijelo. tenpo pini la mi wile ala ni, taso tenpo ni la mi wile a. 

wile mi la nasin ni li awen lon tenpo suli li pona e mi. tenpo mute la mi pona ala e lape e moku tan ni: pilin mi la ni li ijo lili taso. taso lape en moku li ante lon ma sona la mi ante kin.
