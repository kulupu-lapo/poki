---
title: poki ko (The Urn, a toki pona dark song)
description: |
  Still not a happy song. Written after the funeral of my Grandpa.
  
  mama pi mama mi li moli. mi awen sona e ona.
authors:
  - jan Sepulon
proofreaders: null
date: 2022-11-26
date-precision: day
tags:
  - music
  - death
original: null
license: CC-BY-3.0
sources:
  - https://www.youtube.com/watch?v=cSRXBcfDhK0
  - https://open.spotify.com/track/7x4hksAJVHZRx6P5LjAUgC
  - https://soundcloud.com/serotonergeek/poki-ko-the-urn
archives: null
preprocessing: lyrics in parentheses aren't written out in the video
accessibility-notes: null
notes: null
---

wile lape li utala e wawa mi e lawa mi.  
kulupu mama li kama lon kon lete, lon ma moli.

poki ko  
poki ko

telo sewi li anpa la kulupu li toki ala.  
telo oko li anpa la kulupu li lukin e ma.

poki ko  
poki ko

jan pimeja li lawa mi tawa tomo pi mama mi.  
jan li pana e poki ko tawa lupa pi ma moli.

poki ko  
poki ko

mama moli li lape lon insa pi poki kasi ni.  
mama ante li lape kin lon insa pi ma pimeja.

poki ko  
poki ko

tomo moku li kalama. kulupu li toki mute.  
telo sewi li anpa la kulupu li pilin mute.

poki ko  
poki ko

tenpo mi la mi lape kin lon insa pi poki lili.  
tenpo mi la mi tawa kin lon insa pi ma pimeja.

poki ko  
poki ko

(poki ko)  
(poki ko)  
(poki ko)  
(poki ko)
