---
title: tomo suli pi ma tomo Jejan
description: null
authors:
  - jan Maku  # ItMarki
proofreaders: null
date: 2022-07-16
date-precision: day
tags:
  - translation
  - traditional
  - confucianism
original:
  title: 岳陽樓記
  authors:
    - Fan Zhongyan # 范仲淹
license: null
sources:
  - https://drive.google.com/file/d/1qejDEQWzVLWHJNsJxEDvvp8peKeQr4Mi/view
archives: null
preprocessing: null
accessibility-notes: null
notes: null
---

tenpo suli kasi pi tenpo sike nanpa tu tu pi tenpo nimi Sinli la, jan Ten Sisin li kama anpa li tawa ma lili Palin. tenpo sike kama wan la, nasin lawa li sewi, jan ale li pona, ijo lili mute li suli. jan li pona e tomo suli pi ma tomo Jejan, li suli e ni, li sitelen e sitelen musi pi jan sona pi tenpo mute lon ni. ona li toki e ni tawa mi: mi wile sitelen e ni.

mi lukin e ni: ijo pona ale lon ma lili Palin li lon telo Tonsin. telo ni li linja tawa nena weka, li moku e nasin telo Sansan. ona li lukin suno lon tenpo walo, li lukin mun lon tenpo pimeja, li jo e selo sewi mute mute. tomo suli pi ma tomo Jejan li jo e ijo sewi ni a. ni la, jan pi tenpo pini li toki e ale. taso, poka ona li jo e lupa ma U e nasin telo Sa e nasin telo San. jan anpa pi nasin lawa en jan sitelen pi pilin mute li kulupu lon ni. ona li lukin e ijo ni la, pilin ona li wile sama a!

tenpo wan la, tenpo mun mute la, telo sewi mute li lon. kon tawa wawa li kalama, telo jaki li tawa sewi. suno li wawa ala, nena li lukin ala. jan esun en jan tawa li tawa ala, ilo pi tomo tawa telo li pakala. pimeja suli li kama lon tenpo pimeja, soweli li mu wawa. jan li tawa sewi pi tomo suli ni la, ona li pilin e tawa tan ma, e ma tan, e toki jaki, e toki ike. ijo ale li lukin ike la, ona li wile pilin ike suli a.

tenpo ante la, sewi li pona la, telo li tawa ala. sewi en telo li wan, laso li kama suli mute. waso suli li kulupu lon ma, kala kule li tawa lon telo. kasi mute pi ma mute li laso suli li pona suli. tenpo lili la, kon walo mute li weka, mun li suno lon ma suli. lon telo la, suno jelo li tawa lili, mun li sama kiwen mani. jan pi alasa kala li kalama, ni li musi sewi a! jan li tawa sewi pi tomo suli ni la, ona li pilin waso, li weka e pona ale e ike ale, li pana e telo nasa tawa kon tawa, li pilin pona suli a.

a! mi alasa e ni: jan pi nasin pona lon tenpo pini li pilin e seme? ona li ante tawa kulupu jan tu ni. ni li tan seme? ona li pilin pona tan ijo ala, li pilin ike tan ona sama ala. ona li lon tomo pi nasin lawa la, ona li pilin ike tawa jan ale. ona li lon ma weka la, ona li pilin ike tawa jan lawa. ona li sewi anu anpa la, ona li pilin ike lon tenpo ale. ni la, ona li pilin pona lon tenpo seme? ona li wile toki e ni: mi pilin ike lon tenpo pini pi jan ante ale, li pilin pona lon tenpo kama pi jan ante ale. a! jan ni li lon ala la, nasin mi li sama nasin pi jan seme! mi sitelen e ni lon tenpo suno nanpa luka luka luka pi tenpo mun nanpa luka tu tu pi tenpo sike nanpa luka wan.
