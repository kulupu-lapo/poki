---
title: ijo pi suli pi nanpa kipisi
authors:
  - jan Simo
date: 2022-07-04
license: CC-BY-SA 4.0
sources:
  - https://liputenpo.org/pdfs/0014seli.pdf
  - https://liputenpo.org/lipu/nanpa-seli/
  - https://commons.wikimedia.org/wiki/File:Lipu_tenpo_nanpa_seli_-_linja_nanpa.svg
  - https://commons.wikimedia.org/wiki/File:Lipu_tenpo_nanpa_seli_-_leko_nanpa.svg
  - https://commons.wikimedia.org/wiki/File:Lipu_tenpo_nanpa_seli_-_ijo_pi_linja_tu_wan_pi_jan_Sipinsiki.svg
preprocessing: transcribed images that contained only text; wrote alt text for other
  images
---

mi wile toki e ijo musi tan sona nanpa. mi wile pana e sona pi ijo pi suli pi nanpa kipisi.

sona nanpa li suli li kulupu pi sona mute. kulupu sona ni la, sona pi nasin kulupu en sona pi nasin nanpa taso en sona ante mute li lon. kulupu ni la, sona li lon. sona ni li sona e linja e sike e leko e sitelen. kin la, ona li sona e ijo pi suli pi nanpa kipisi. taso suli pi nanpa kipisi li seme? nanpa kipisi li seme?

nanpa wan li nanpa kipisi ala. sama la, nanpa tu li nanpa kipisi ala. taso nanpa ante li lon. nanpa ni la, nanpa wan li lili. taso nanpa ni la, nanpa tu li suli. ona li nanpa kipisi.

![nanpa ala en nanpa wan en nanpa tu li lon linja nanpa · wan en tu la nanpa kipisi li lon insa](https://upload.wikimedia.org/wikipedia/commons/a/af/Lipu_tenpo_nanpa_seli_-_linja_nanpa.svg)

suli pi nanpa kipisi li seme? nanpa pi suli ijo li seme? mi wile kama sona e nanpa pi suli ijo la, mi ken kama sona kepeken nasin seme? linja en lipu en leko li jo e nanpa pi suli ante.

mi jo e linja. mi suli e ona kepeken nanpa tu la, ona li kama linja suli. tenpo li la suli pi linja suli li sama suli pi linja tu.

mi jo e lipu. mi suli e ona kepeken nanpa tu la, ona li kama lipu suli. tenpo ni la suli pi lipu suli li sama suli pi lipu tu tu.

mi jo e leko. mi suli e ona kepeken nanpa tu la, ona li kama leko suli. tenpo ni la suli pi leko suli li sama suli pi leko luka tu wan.

![linja en lipu en leko li kama suli](https://upload.wikimedia.org/wikipedia/commons/7/70/Lipu_tenpo_nanpa_seli_-_leko_nanpa.svg)

nanpa tu en nanpa tu tu en nanpa luka tu wan li ante. taso ona li ante kepeken nasin seme? tan ni la mi pana e sona pi pali nanpa tawa sina:

mi pana e nanpa tu tawa nanpa tu wan la, ona li kama nanpa luka. mi mute e nanpa tu kepeken nanpa tu wan la, ona li kama nanpa luka wan. mi wawa e nanpa tu kepeken nanpa tu wan la, ona li kama nanpa luka tu wan.

2+3=5 2\*3=6 2³=8

mi wile sona e nanpa pi suli linja la, mi pali sama ni: mi suli e linja kepeken nanpa tu la, suli pi linja suli li sama suli pi linja tu. mi wawa e nanpa tu kepeken nanpa seme la, ona li kama nanpa tu? nanpa alasa li nanpa wan. ni li nanpa pi suli linja.

mi wile sona e nanpa pi suli leko la, mi pali sama ni: mi suli e leko kepeken nanpa tu la, suli pi leko suli li sama suli pi leko luka tu wan. mi wawa e nanpa tu kepeken nanpa seme la, ona li kama nanpa luka tu wan? nanpa alasa li nanpa tu wan. ni li nanpa pi suli leko.

2^x=2 x=1

2^x=8 x=3

tenpo ni la sina sona e nanpa pi suli ijo. taso suli pi nanpa kipisi li seme? ijo li jo e suli pi nanpa kipisi la, ona li seme lukin? ijo pi linja tu wan pi jan Sipinsiki li ijo sama ni. mi ken sitelen e ona kepeken nasin seme?

open la mi jo e ijo pi linja tu wan. mi lili e ona kepeken nanpa tu la, mi kama jo e ijo pi linja tu wan lili. mi pana e ijo pi linja tu wan sama lon poka pi ijo pi linja tu wan nanpa wan. sama la, mi pana e ijo pi linja tu wan sama lon sewi pi ijo pi linja tu wan ante. tan ni la kulupu ijo li sama ijo pi linja tu wan tawa lukin. taso insa ona la, ijo pi linja tu wan li weka. suli ona li sama suli pi ijo open. ona li ijo sin.

tenpo ni la mi ken pali sin sama ni. taso tenpo ni la, mi pali kepeken ijo sin ni. ni la, mi kama jo e ijo sin. ona li sama ijo sin pi tenpo pini tawa lukin. mi ken pali sama ni lon tenpo ale. tan ni la mi kama jo e ijo pi linja tu wan pi jan Sipinsiki. ona li pona lukin. sina ken kipisi e ona. taso ijo kipisi ona li sama ijo pi kipisi ala tawa lukin. ni li nasa lili.

![ijo pi linja tu wan pi jan Sipinsiki](https://upload.wikimedia.org/wikipedia/commons/f/f5/Lipu_tenpo_nanpa_seli_-_ijo_pi_linja_tu_wan_pi_jan_Sipinsiki.svg)

nanpa pi suli ona li seme? mi suli e ijo ni kepeken nanpa tu la, ona li kama ijo suli. taso tenpo ni la, suli pi ijo suli li sama suli pi ijo tu wan. mi wile kama sona e nanpa pi suli ona la, mi wile sona e ni: mi wawa e nanpa tu kepeken nanpa seme la, ona li kama nanpa tu wan? mi ken ala kama sona e nanpa ni kepeken lawa mi taso. mi ken kama sona e ona kepeken ilo sona. taso mi sona pona e ni: nanpa alasa la, nanpa wan li lili. taso sama la, nanpa tu li suli. tan ni la, mi sona e ni: nanpa pi suli pi ijo ni li nanpa kipisi. ni li nasa li musi.

2^x=3 x=1.5849…

ijo mute sama ni li lon. ona ale li pona lukin. ijo kipisi ona li sama ijo pi kipisi ala tawa lukin. sina ken lukin e ijo sama ni lon ma ale. kasi mute li sama ni. kin la, nena ma suli li sama ni. o alasa e ijo pi suli pi nanpa kipisi lon ma sina!
