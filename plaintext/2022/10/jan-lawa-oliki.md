---
title: jan lawa Oliki
description: null
authors:
- soweli Elepanto
- jan Pensa
translators: null
proofreaders: null
date: 2022-10-01
date-precision: day
tags:
- original work
original:
  title: The Ones Who Walk Away from Omelas
  authors:
  - Alexander Pushkin
license: CC BY 4.0
sources:
- https://wikisource.org/wiki/Jan_lawa_Oliki_(2022)
- https://eo.wikisource.org/wiki/Tokipono:_La_lingvo_de_bono/Rakonto:_jan_lawa_Oliki
archives: null
preprocessing: null
accessibility-notes: null
notes: null
---

jan lawa ma Oliki li kama tawa utala li tawa kepeken soweli tawa. tenpo wan la ona li kama lukin e jan pi sona mute li toki e ni: “jan sona o toki e ni tawa mi: tenpo kama la mi pilin pona ala pona? mi kama moli tan seme?”

jan sona li toki e ni: “jan lawa o! sina kama suli li kama wawa. sina anpa e jan ike sina ale. sina lawa e ma e telo. jan ala li ken anpa e sina. taso sina kama moli tan soweli tawa sina ni.”

soweli ni li pona tawa jan lawa Oliki. jan Oliki li pilin ike tan sona sin ni. taso ona li toki e ni tawa jan utala ona:

“jan mi o pana e soweli tawa ante tawa mi. o weka e soweli ni tan poka mi. mi wile ala tawa kepeken ona. mi wile ala lukin e ona. taso mi wile e ni: ona li pilin pona.”

utala li pini. tenpo sike mute li pini la jan Oliki en jan utala mute ona li moku li toki. jan Oliki li toki e ni: “soweli tawa mi li pilin pona ala pona?” taso ona li kama sona e ni: tenpo pini suli la soweli ni li kama moli…

ni li nasa mute tawa jan lawa. ona li toki e ni: “soweli mi li moli. taso mi awen lon. pakala! jan sona ni li ike li nasa! mi wile lukin e soweli moli!”
jan Oliki li tawa li lukin e soweli moli. ona li kama lon soweli ona la… a! akesi linja li lon soweli moli! ona li moku lili e jan lawa li pana e telo moli. jan lawa Oliki li kama moli tan ni a.