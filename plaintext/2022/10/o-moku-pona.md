---
title: o moku pona!
description: null
authors:
  - jan Simiman
proofreaders: null
date: 2022-10-31
date-precision: day
tags: null
original: null
license: CC-BY-SA 4.0
sources:
  - https://lipumonsuta.neocities.org/mun-monsuta/o-moku-pona
  - https://wikisource.org/wiki/Kalama_sin/26
archives: null
preprocessing: null
accessibility-notes: null
notes: null
---

tenpo poka la tomo moku sin li kama lon ma tomo.  
toki jan la moku li pona a lon tomo sin.  
sewi tomo la lipu suli li toki e ni kepeken nimi suli:  
"O MOKU PONA!".  
sina wile moku pona lon ona.  
taso ni li wile e mani mute a.  
pali sina li pana ala e mani pi mute ni.  
sina tawa lon nasin lon sinpin pi tomo moku.

sina lukin pona e tomo moku.  
sinpin ona li kiwen suli pona.  
lupa ona li suli li lon sewi.  
pilin sina la lupa lili li lon kin lon tenpo pini.  
ona lili li lon tomo anpa.  
taso tenpo lon la ona li pini li kiwen taso li lupa ala.

jan li tawa insa tomo.  
ona ale en ale ona li pona lukin.  
sijelo ona li pona.  
len ona li pona li tan esun suli.

jan ante tu li awen lon lupa.  
len pi ona tu li pimeja li tan tomo ni.  
jan nanpa wan li suli.  
sijelo ona li wawa taso.  
sijelo la jan nanpa tu li suli ala li wawa ala.  
taso kon la ona li pona tawa sina.

jan sin li kama tawa lupa.  
len ona li tan esun suli ala.  
ona li ken ala esun e moku mani.  
taso ona li wile lon insa tomo.  
jan suli li pini e ona.  
taso jan nanpa tu li toki tawa jan sin la  
jan sin li tawa insa.

sina wile lon insa kin la o toki tawa jan awen.  
sina tawa lupa tawa jan tu.  
jan wawa suli li pini e sina li toki e ni:  
"sina jo ala e mani la o weka."  
taso jan awen ante li lukin e sina li toki e ni:  
"lukin mi la sina ken jan mani.  
sina wile moku lon tomo ni la sina ken."  
"taso mi ken ala esun e ona."  
"mi la sina o pana ala e mani tawa tomo.  
lon sina li sama mani tawa mi."

uta ona li pona tawa sina.  
taso nasa la lukin ona li pona ala.  
lukin ona li sona li len e seme?

sina tawa insa tomo.  
kepeken nena la sina insa e kon suli.  
kon pona li lon. kon namako li lon.

jan pana li lawa e sina tawa supa.  
moku la ona li wile sona e wile sina.  
"ni li ken la mi wile e moku mani."  
"wile sina li ken suli tawa mi.  
sina wile ala wile e telo?"  
"wile."

tenpo poka la jan pana li anpa e moku ko lili e telo lon supa sina.  
kon telo li sewi tan moku sina.  
sina moku e ko seli e telo lete.  
nasa la ko li pona lili tawa uta sina.  
ni la sina wile e poki namako.  
sina pana e wile sina.  
ni li toki pi jan pana:  
"sina moku e ni la sina ken moku pi namako pona lon tenpo kama"

sina pini e moku e telo.  
tenpo kama la sina ken moku namako.  
taso nanpa wan la sina o tawa tomo telo.  
sina toki e wile tu la jan li toki e ni:  
"o tawa lon monsi mi."

ona li tawa lon tomo kepeken wawa.  
sina tu li tawa lon poka pi supa mute  
li tawa sewi lon leko wan  
li tawa anpa lon leko tu.

sina awen lon lupa kiwen.  
sina pilin lape tan tawa.  
"tan seme la lupa kiwen li lon?"  
"ni li tan ni: mani li lon monsi lupa."  
lukin sina li pini lili.  
sina kute e mu tan monsi lupa.  
"lupa kiwen la mani li ken ala weka tan tomo anpa."  
pimeja li kama lon lawa sina.  
pini la sina sona e ni:  
tomo ni la jan li moku pona.