---
title: ma li supa
authors:
- jan Tepo
- jan Lakuse
date: '2022-05-08'
license: CC-BY-SA 4.0
sources:
- https://docs.google.com/document/d/e/2PACX-1vRp71JJBMH1nJ3LZsbKBfj3D90jaU6Ms8ugNSbGP7PXmwOtktbEyDcFKa2ej5Z6S7QmRdQIUdpFD6tJ/pub
- https://wikisource.org/wiki/Kalama_sin/20
preprocessing: replaced unusual "j." abbreviation with the full names
---

**jan Tepo:** o kama pona tawa kalama sin!

**jan Lakuse:** lon.
tenpo mute la kalama sin li kama ala.
taso...

**jan Tepo:** pakala.

**jan Lakuse:** a lon. mi pakala.

**jan Tepo:** lon. tenpo suli la
kalama li kama sin ala.
ni li kalama sin ala!
li kalama taso. kalama pini. pakala!

**jan Lakuse:** kalama pini pini. ike!

**jan Tepo:** a a a.

**jan Tepo:** taso tenpo ni la kalama li sin!

**jan Lakuse:** lon.

**jan Tepo:** a mi jan Tepo.

**jan Lakuse:** mi jan Lakuse.

**jan Tepo:** jan Lakuse li lon.

**jan Lakuse:** lon.

**jan Lakuse:** mi tu li kama toki e seme?

**jan Tepo:** supa!

**jan Lakuse:** supa?
supa seme? jan Tepo o.

**jan Tepo:** nanpa wan la, n.
tenpo ni la mi lon supa lape.
ni li sama supa.
mi lon supa. mi pilin pona tan ni.
sina sama anu seme?

**jan Lakuse:** lon. mi kin li lon supa lape.
mi pilin e ni: ale li pona.
supa lape li pona.
sijelo mi li ken lape.
tenpo ale pi suno ni la
mi pali mute wawa e ijo pi tomo sona
la ni ale li pini la mi ken lon supa lape
li ken toki pona taso e ijo seme?
mi toki e ijo seme?

**jan Tepo:** ijo! lon.
ijo toki li supa a.

**jan Lakuse:** supa!

**jan Tepo:** lon. kalama ni la
mi wile toki e sona nasa.
a, n. sina lon tomo sona la
jan sona li toki e ni tawa sina:
"ma li sike."
a a a.
sina tawa poka lon ma la sina ken kama lon
sike lon ma li ken kama sin tawa ma open.

**jan Lakuse:** a lon, lon. ni li lon.

**jan Tepo:** ni li lon.

**jan Tepo:** a taso--
ni li lon. ni li lon:
sina lon ma Kaliponija li tawa lon ma Nujo
li awen tawa la sina kama lon ma Elopa...
sina kama lon ma Asija...

**jan Lakuse:** ma mute.

**jan Tepo:** kama sin lon ma Mewika. lon.
sina ken tawa lon sike, lon ni.
taso! taso...

**jan Lakuse:** taso?

**jan Tepo:** lon la...

**jan Lakuse:** lon la??

**jan Tepo:** lon la jan sona li toki e sona ike!

**jan Lakuse:** a?

**jan Tepo:** lon la ma li supa.
a. ona li sike. taso sike ni li supa.
jan sona li pana e sike la
ona li supa ala li lipu ala.
sina ken tawa e...
sina tawa e sike la ona li a...
nasin seme la mi ken toki e ni?
ona li supa ala.

**jan Lakuse:** ma li sike ala,
la mi ken ala tawa lon nasin wan.
mi ken tawa lon...
mi tawa sinpin la, mi awen tawa sinpin
la mi kama sin lon monsi, anu seme?

**jan Lakuse:** ni li lon ala...

**jan Tepo:** lon la ma li sike.
taso sike ni li supa a.
a. sina ken tawa ma Elopa.
sina ken tawa ma Asija.
taso sina ken tawa lon sike lon ni.
taso sina ken ala tawa anpa.
sina ken ala--
sina tawa anpa... sina lon ma Mewika
li tawa ma Mewika seli anu seme...
... awen tawa anpa... kama ma Antasika
la sina ken ala awen tawa anpa.

**jan Lakuse:** a, mi ken ala--
seme li kama pini e tawa mi?

**jan Tepo:** sinpin lete suli.

**jan Lakuse:** sinpin lete suli??

**jan Tepo:** sinpin lete.

**jan Tepo:** lon lon lon lon! lon!
ma Antasika la lete
li suli li sinpin suli.
sina ken ala tawa lon sewi supa.
sina ken ala weka tan...
sina lon ma Antasika li awen tawa lon
nasin sama la sina kama ken ala awen tawa.
sina ken ala weka, tan ni: sinpin ni
li suli li lon li pini e tawa tan ni:
sina ken tawa, tawa insa, tawa insa sinpin
li ken tawa weka la sina weka tan ma.

**jan Lakuse:** a! mi weka tan ma?

**jan Tepo:** jan ala o sona e ken ni.

**jan Lakuse:** mi tawa mun anu seme?

**jan Tepo:** lon! sina weka tan ma!

**jan Lakuse:** wa!

**jan Lakuse:** taso tan seme la
jan sona li toki ala e ni tawa mi?
ni li sona wawa anu seme!?

**jan Tepo:** mi sona ala!
ona li wile e ni anu seme:
jan sona taso-- jan suli taso--
jan lawa taso li sona e lon.
n. jan suli li sona e ijo suli la ona taso
li sona e ni la ona li ken anpa
e jan ante ale kepeken ni anu seme?
ni la mi wile toki mute
e sona lon tawa sina ale.
o sona: ma li supa.

**jan Lakuse:** kepeken nasin seme la mi ken anpa e jan
kepeken sona?

**jan Tepo:** mi sona ala.
taso ni li ken anu seme?
sona li wawa...
jan li sona e ijo la ante li sona ala la
jan sona li wawa lon ni anu seme?

**jan Lakuse:** sinpin lete li lon... n.
jan seme li kama sona e sinpin lete?

**jan Tepo:** a. tenpo weka la jan ale li tawa
ma Antasika li sona ala e ona.
taso tenpo wan la jan li toki e ni:
"ma Antasika taso la jan ala li tawa ni.
mi wile tawa ni."
ona li pali e poki telo, e tomo tawa telo,
li kama e jan.
jan mute li tawa lon poka ona la ona
li tawa ma Antasika li kama tawa ma lete
li tawa la ona li kama lukin e supa ni.
tenpo nanpa wan.
tenpo sona nanpa wan.

**jan Lakuse:** n.

**jan Tepo:** taso a ni la...

**jan Lakuse:** lon tenpo pini mute anu seme?

**jan Tepo:** lon. ni li tenpo weka.

**jan Lakuse:** tenpo weka.

**jan Tepo:** taso a, n.
ona li kama pilin e ni:
"a sinpin ni li nasa mute.
tenpo suli la jan li pilin e ni:
" 'ma li sike li tawa sike'.
jan sona mute li pilin e ni.
"taso mi kama sona e lon la
ni li ike tawa jan sona anu seme?
"taso mi toki e ni tawa jan sona la
ona li pilin ike tan ni li wile weka e mi.
"taso mi toki jan lawa la..." a a a.
a. sona ni li kama sona len suli,
lon lawa ma mute.
jan lawa mute li kama sona
li wile awen len e ni li toki wawa
e ni tawa jan alasa ni:
"o toki ala e sinpin ni tawa jan mute."
taso ona li kama toki tawa jan wan.
ona li kama toki tawa jan olin ona.

**jan Lakuse:** aaa.

**jan Tepo:** lon. a a a.

**jan Lakuse:** jan olin li toki e lon!

**jan Tepo:** jan olin li kama toki tawa jan poka ona.

**jan Tepo:** ona ale li kama toki tawa jan ante.
taso lawa li kama kute e ni la
ona li alasa e jan sona e olin
li poki e ona,
li moli e ona.
taso jan wan li awen.
tenpo mute la lawa
li lukin weka e jan sona.
taso tenpo ale la
jan sona li weka ale ala.

**jan Lakuse:** jan Tepo o. sina toki e sona len ni
tawa mi la mi kama moli!
kin ni li seme (?)

**jan Tepo:** a a. pakala a!
aa aa aa...

**jan Lakuse:** sina kin li moli tan seme?
li moli ALA tan seme?

**jan Tepo:** aaa mi sona ala.
sina o toki tawa jan ante mute.
mi pali e kalama...
mi pana e sona lon kalama la
sona li tawa jan ante mute mute la

**jan Lakuse:** a! lon! ni!

**jan Tepo:** ona li ken ala moli e jan ni ale!

**jan Lakuse:** ni li lon.
kin la jan li kepeken toki pona taso la jan
lawa kin li sona ala e toki pona anu seme.
ni la mi ken kepeken toki pona taso
la ni li ken nasin len pona.

**jan Tepo:** a!

**jan Lakuse:** kin la ni li tan ni: jan Tepo o.
sina toki ala kepeken toki Inli anu seme..
sina sona ala toki Inli.
sina sona toki pona taso.
ni la, jan lawa li ken ala sona e ni:
sina sona wawa.

**jan Tepo:** a! ale li pona.
mi ken awen pona. mi ken moli ala.

**jan Lakuse:** a. ni li pona.

**jan Tepo:** pona mute.

**jan Lakuse:** sina pi moli ala li pona. a a.

**jan Tepo:** ni li lon. ni li lon.
mi moli la ni li ike tawa mi.

**jan Lakuse:** a. taso kin la mi wile sona mute e ni:
suno la ma li tawa sike
lon poka suno anu seme?

**jan Tepo:** a. suno. suno.
mi wile toki e nasin suno.

**jan Tepo:** n. taso mi sona ala toki
e ni kepeken sitelen ala.
taso mi ken lukin toki.
n. a. jan sona pi sona ike li toki e ni:
"ma li sike. lon weka mute la suno li lon.
suno kin li sike.

**jan Lakuse:** n. lon.

**jan Tepo:** "ma li tawa lon sike lon suno.
n "suno li lon insa sike la
ma li lon selo sike li tawa...

**jan Lakuse:** a, lon lon lon lon.
ma li selo suno li insa.

**jan Tepo:** lon. n kin la ma li tawa lon
selo sike ni la kin la ona li tawa sike--
selo ma kin li tawa sike.

**jan Lakuse:** a lon.

**jan Tepo:** lon. tenpo suno wan la ona li sike wan.
ma Mewika li lon suno li tawa weka tan
suno li lon suno. ni li tenpo suno wan.

**jan Lakuse:** ona li sama ilo "musi sike,
o sike, o sike"... sama ni?

**jan Tepo:** lon a.

**jan Lakuse:** sinpin li tawa monsi li tawa sinpin.

**jan Tepo:** ni li lon.
a taso sona ni li ike.
mi toki e sona lon lon tenpo ni.
lon la, a, n.
ma li supa. ma li tawa ala.
ma li awen a.

**jan Lakuse:** a!

**jan Tepo:** suno li tawa.
n jan sona ike li toki e ni:
"suno li awen. ma li tawa lon sike,
lon selo sike suno" anu seme.
taso lon la ma li awen.
suno li lon sewi ma.
a suno li tawa lon sike.
sike ni li sama ni:
n mi o toki e ijo suli.
insa pi sike ma li a...
n selo pi sike ma li ma Antasika.
ona la sinpin suli li lon.

**jan Lakuse:** a lon lon.

**jan Tepo:** insa li a...
mi sona ala e nimi pona tawa ona.
a ni li ma lete ante.
soweli mute li lon ona li walo.

**jan Lakuse:** ma jasima?

**jan Tepo:** n ken.
ni li ma Kanata anu seme?

**jan Lakuse:** n ma mi?!

**jan Tepo:** lon a! lon a.
lon ma lete pi ma Kanata la
ni li insa pi sike ma.

**jan Lakuse:** a! mi pilin e ni:
insa li seli mute anu seme?
taso sina otki e ni: "ona li lete".

**jan Tepo:** a. selo li lete. insa kin li lete.
lon... lete tu ni la insa
li seli li kama seli.

**jan Lakuse:** aa.

**jan Tepo:** a ni li tan ni:
suno li tawa lon sike la n...
sike ni li lon sewi ma.
a suno li tawa lon sike ni la
ona li lon sewi pi ma seli ni.
n lon lete tu la insa la
ma ni li seli mute.
suno li tawa lon sike lon sewi ni.

**jan Lakuse:** lon sewi seli, lon sewi.

**jan Lakuse/jan Tepo:** lon sewi seli.

**jan Tepo:** ma seli li...
lon a. lon a. a...

**jan Lakuse:** ma seli li sike lili lon insa.
taso ona li lon ala insa.

**jan Tepo:** a sike lili?
n... lili tawa seme?

**jan Lakuse:** ala, a...
seli li...
ona li sama ni:
selo ma li selo ma suli anu...
sike tu, n... ni li nasa
tawa toki anu seme, a a. a, taso--

**jan Tepo:** mi wile pana e sona la
mi o sitelen e ma lon.
taso mi ken ala pana
e sitelen lon toki uta.

**jan Lakuse:** taso sona pi toki sina la
a selo suli li ma Antasika.
ma insa li ma lete, ma Kanata.
taso lon insa pi selo insa la
insa ante li lon, li seli mute.

**jan Tepo:** lon. ni li lon a.

**jan Lakuse:** a. ma ni li seme?

**jan Lakuse/jan Tepo:** ma Apika...

**jan Tepo:** ni li sama ma Apika.
seli mute li lon ma Apika
la ni li ma seli insa.
a... ma seli sama li lon ma Amewika seli.

**jan Lakuse:** Amelika seli li lon.

**jan Tepo:** lon a. ma Palata
li seli sama lon tenpo...

**jan Lakuse:** aa.

**jan Tepo:** n. ni li sama...
ni li sike seli. ni li ken nimi pona.

**jan Lakuse:** sike seli.

**jan Tepo:** sike li seli tan ni: suno li lon
sewi ni li tawa lon sike lon ni:
suno li pana e seli mute tawa ni.

**jan Lakuse:** aaa. wa. ni li sona pona.
kin la ona li sama lili
ilo tenpo anu seme?

**jan Tepo:** n! lon. sama lili.
ilo tenpo kin la ilo li tawa lon sike.

**jan Lakuse:** n. wa.
sina pana wawa e sona tawa mi.
ni li...
pilin mi la jan lawa li kama tawa tomo mi.
mi sona ala...

**jan Tepo:** aa a.
pakala.

**jan Lakuse:** mi pilin monsuta mute tan ni:
mi pilin e ni:
sina toki e sona mute wawa, anu seme?

**jan Tepo:** a lon. ken la jan lawa li kama sona...

**jan Lakuse:** lon. ken la jan lawa li kama sona.

**jan Lakuse/jan Tepo:** pakala. pakala. pakala.

**jan Tepo:** a. mi o... a.
mi wile e ni: ona
li awen sona ala e toki pona.

**jan Lakuse:** ni la jan ale o. o toki ala
e toki pona tawa jan ale.
a a. o toki ala e toki pona.

**jan Tepo:** o toki tawa sewi.
o toki e ni:
"jan lawa o sona ala e toki pona."

**jan Lakuse:** a lon, a a.
jan lawa o sona ala e toki pona.
ni li nasin pona.
a ni li kalama sin.
mi jan Lakuse.

**jan Tepo:** mi jan Tepo.

**jan Lakuse:** a.

**jan Tepo:** o awen pona.

**jan Lakuse:** o awen pona.

**jan Lakuse:** kin la sina wile toki
e ijo lon kalama sin...
sina sona e sona len suli la o kama toki
lon ma pali pi toki pona lon ilo Siko.
mi mute li ken toki tawa sina
kepeken kalama uta,
la ni li ken nasin pona wawa tan ni:
mi sona ala e ni:
kalama sin la ijo seme o lon?
a ni la o pali pona lon poka.
o awen pona.

**jan Tepo:** o awen sona!