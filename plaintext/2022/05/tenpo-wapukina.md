---
title: tenpo Wapukina
description: null
authors:
- jan Alonola
translators: null
proofreaders: null
date: 2022-05-05
tags: null
original: null
license: CC-BY-SA 4.0
sources:
- https://liputenpo.org/pdfs/0013pipi.pdf
- https://liputenpo.org/lipu/nanpa-pipi/
- https://commons.wikimedia.org/wiki/File:Lipu_tenpo_nanpa_pipi_-_jan_seli.png
- https://commons.wikimedia.org/wiki/File:Lipu_tenpo_nanpa_pipi_-_kasi_olin.png
archives: null
preprocessing: null
accessibility-notes: null
notes: null
---

tenpo Wapukina li tenpo pi jan sewi Wapuka (Walburga). ona li jan sewi tan nasin sewi Kolisu. nasin sewi Kolisu la, jan sewi Wapuka li utala e jaki, e ike, e monsuta[^1]. kin la, ona li utala e meli pi wawa nasa. ni la, tenpo Wapukina la, mi mute li utala e monsuta, e wawa nasa ike.

[^1]: "monsuta" li ike, li wile pakala e sina

tenpo Wapukina li tenpo pona lon ma Kemani mute lon ma ante kin. suli la, ona li lon ma Tosi, lon ma Seki, lon ma Sumi, lon ma Netelan, lon ma Sensa. tenpo pi nasin sewi Kolisu ala la, jan li jo e tenpo sama pi tenpo Wapukina lon tenpo suno sama. ona li wile weka e ike. taso, sona pi tenpo pi nasin sewi Kolisu ala li lili.

ma Tosi la, jan li tawa musi mute lon tenpo Wapukina. kin la, ona li pali e seli suli. nimi ona li “seli pi tenpo mun nanpa luka” (Maifeuer). mute la, meli pi wawa nasa tan kiwen kasi li lon sewi seli. jan li wile weka e wawa ike nasa, li seli e meli pi wawa nasa tan kiwen kasi. seli li pini la, jan olin li ken tawa sewi pi seli pini lon poka pi jan olin ante.

![jan seli](https://upload.wikimedia.org/wikipedia/commons/8/8b/Lipu_tenpo_nanpa_pipi_-_jan_seli.png)

ma pi mute lili la, jan lili li pali e ijo nasa sama tenpo Elowin (Halloween). ma ante la, jan li kalama musi lon tenpo pimeja pi tenpo suno Wapukina.

ma mute la, jan li pali e kasi pi tenpo mun nanpa luka (Maibaum). jan li pana e kule tawa kasi suli ni. ma Sensa en ma poka la, ona li pali e kasi suli kule kin. taso, ona li pali ni lon tenpo Misoma (Midsommar). jan li pana e kasi suli kule lon insa pi ma tomo.

kin la, kasi lili kule li lon. kasi ni li kasi olin (Liebesmaien). jan li olin e jan ante la, ona li kama jo e kasi olin. ona li pana e kasi olin lon sinpin tomo pi jan olin ona. mute la, mije taso li pana e kasi olin. taso, tenpo sike pi mute lili la, meli li pana e kasi olin. taso, tenpo ni la, meli en mije en tonsi[^2] li ken pana e kasi olin. jan pi olin sina li olin e sina la, ona li pana e ijo pona tawa sina.

![kasi olin](https://upload.wikimedia.org/wikipedia/commons/9/9f/Lipu_tenpo_nanpa_pipi_-_kasi_olin.png)

[^2]: "tonsi" li meli ala, li mije ala, li ante