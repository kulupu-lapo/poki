---
title: o pona e ijo pakala
description: len pi jan Sijan li kama pakala · ilo pi supa len li pakala kin · ale
  li ike · taso · jan Sisa en ona li tawa tomo pi pona ijo · ona la ale li ken kama
  pona
authors:
  - jan Kita
proofreaders: null
date: 2022-05-14
date-precision: day
tags:
  - StoryWeaver level 4
original:
  title: A Stitch in Time
  authors:
    - Himadri Das
    - Veena Prasad
# - Ankitha Kini (illustrator)
license: CC-BY-4.0
sources:
  - https://storyweaver.org.in/en/stories/442898-o-pona-e-ijo-pakala
archives: null
preprocessing: removed manual line breaks
accessibility-notes: null
notes: null
---

![](https://storage.googleapis.com/static.storyweaver.org.in/illustration_crops/88667/size7/ded6ce2c1911598f7210c38daca9b7cb.jpg)

\*mu pakala\*

"ike a" · jan Sijan li toki wawa · len sijelo ona li kama pakala · ona li olin e len ni · "mama Tata o · mi ken ala len ni e mi"

---

![](https://storage.googleapis.com/static.storyweaver.org.in/illustration_crops/88679/size7/7288ff182e72e50d40e749ea6e97a862.jpg)

"sina ken a · kili mi o" · mama ona li toki e ni · "mi ken pona e ona a"

jan Tata li kama jo e ilo e linja len laso · ona li pona e len kepeken ona · jan Sijan li lukin e ni li kama sona

---

![](https://storage.googleapis.com/static.storyweaver.org.in/illustration_crops/88669/size7/86ad9cef0d29dc7e8f40edb06be9f356.jpg)

jan Sisa li jan poka pi jan Sijan · ona li kama lon tomo · "sina en mi o tawa ilo" · jan Sisa li toki e ni · "mi ni lon tenpo poka" · jan Sijan li toki e ni · "mi o supa e len mi"

ona li jo e ilo pi supa len li luka e nena open ona · taso · suno lili ona li awen suno ala · ilo li awen seli ala

"n · ni la len mi li awen jaki lukin" · jan Sijan li pilin ike

"suno pini la mi lon tomo pi pona ilo" · jan Sisa li toki · "mama So li pana e sona lon tomo sona pi jan sama mi · ona li lon tomo ni li pona e ilo · ilo ona li sama ilo ni · mi lukin mute e pali ona · mi kin o alasa pona e ilo ni · ni la mi wile luka e insa pi ilo ni · o pana e ilo open"

---

![](https://storage.googleapis.com/static.storyweaver.org.in/illustration_crops/88670/size7/5c8236ea4b7727cd489360cd276b9c99.jpg)

jan Sijan li alasa lon poki

ona li kama jo e ilo open li pana e ona tawa jan Sisa · kepeken ona la jan Sisa li weka e monsi pi ilo supa

"o lukin e linja ni · ilo li open la wawa li tawa kepeken ona li seli e ilo" · jan Sisa li toki e ni

---

![](https://storage.googleapis.com/static.storyweaver.org.in/illustration_crops/88671/size7/12a9a6f645a392d11ea8e0408117ba96.jpg)

"ilo lili ni la seli li kama ala mute ike · ona li pilin e seli li nanpa e ona · seli li mute la ona li weka e wawa · suno lili li suno ala · seli li lili la ona li sin e wawa · suno lili li suno"

---

![](https://storage.googleapis.com/static.storyweaver.org.in/illustration_crops/88672/size7/57f21802739e97c5f023ef0708fe73c8.jpg)

"ilo seli ante li sama ni kin anu seme" · jan Sijan li toki e ni

taso jan Sisa li kute ala li lukin e insa pi ilo supa

---

![](https://storage.googleapis.com/static.storyweaver.org.in/illustration_crops/88673/size7/db4be2c5237ac49bf0cc43d163f26c23.jpg)

"seme a" · jan Sijan li wile sona · "pilin mi la mi ken ala pona e ona" · "ike a · mama mi li lukin e pakala la ona li toki ike mute tawa mi" · "mi o tawa tomo pi pona ijo e ona"

---

![](https://storage.googleapis.com/static.storyweaver.org.in/illustration_crops/88674/size7/83fcdad9042b2c734ebd6d9950679be5.jpg)

mama pi jan Sijan li sona ala e pakala lon tenpo ni · len la jan Sijan en jan Sisa en ilo li tawa tomo pi pona ijo

---

![](https://storage.googleapis.com/static.storyweaver.org.in/illustration_crops/88675/size7/2f1b6c8ad3f4391d9ba32f0fc540fdaf.jpg)

"mama o · o pona e ilo ni" · jan Sisa li toki e wile tawa jan Anupama

"seme li pakala"

"ona li open ala a"

jan Anupama li jo e poki · sike en linja li lon ona

"poki ni li pana e wawa lili kepeken linja wan · ona li pilin e wawa lon pini kepeken linja ante · ni la ona li sona e ni · wawa li ken ala ken tawa"

---

![](https://storage.googleapis.com/static.storyweaver.org.in/illustration_crops/88677/size7/58ac50e36f9cdaf28f15b6c97257def3.jpg)

ona li pilin e lili ale pi ilo supa kepeken poki ona · linja lili wan la ona li toki

"o lukin e linja lili ni lon uta wawa · ona li pakala lukin ala · taso · lon la ona li pakala · ilo li open ala tan ona a"

---

![](https://storage.googleapis.com/static.storyweaver.org.in/illustration_crops/88678/size7/79c89f00a10782185f050fbcd4baa99f.jpg)

ona li weka e linja pakala e uta li pana e linja sin e uta sin

"ni la ona o pona"

ona li open e ilo · suno lili li kama suno

---

![](https://storage.googleapis.com/static.storyweaver.org.in/illustration_crops/88680/size7/c6736d7a1a570ae8b6eff6bda41aab92.jpg)

jan Sijan en jan Sisa li pali lon tomo pi pona ijo li lukin e pali pi jan ante · tenpo kama la ona li tawa tomo ona

---

![](https://storage.googleapis.com/static.storyweaver.org.in/illustration_crops/88681/size7/b83339af0f3a3a581c633d32390c4cd6.jpg)

"ike a · sike sinpin pi ilo tawa mi li pakala · mi o tawa jan Manikantan Ana e ona" · jan Sisa li toki e ni

"sike li pakala anu seme · ni li suli ala" · jan Manikantan Ana li toki e ni · ona li lawa e esun poka lili · ona la ona li pona e ilo tawa · tenpo ni la ona li lon tomo pi pona ijo

---

![](https://storage.googleapis.com/static.storyweaver.org.in/illustration_crops/88682/size7/5fcc2f309dcc5580bbf4b37a93614292.jpg)

ona li sewi e anpa pi ilo tawa · ona li weka e ko sike tan kiwen sike kepeken palisa · "sina ken ala ken lukin e lupa" · jan Ana li toki tawa jan lili · ona li ken ala · "nasin seme la mi ken kama sona e ni · lupa li lon seme" · jan lili li sona ala li toki ala

---

![](https://storage.googleapis.com/static.storyweaver.org.in/illustration_crops/88683/size7/0b306d8369ef0869913a5c9215c8f8c5.jpg)

ona li tawa lili e sike tawa poki telo · ona li tawa e ona kepeken tenpo mute · tenpo wan la li sike kon lili li tawa tan sike

"o lukin · lupa li lon ni"

ona li weka e ko lili tan sike ko ante · ona li pona e selo lon poka lupa · ona li pana e ko pi kama wan lon lupa lon ko

---

![](https://storage.googleapis.com/static.storyweaver.org.in/illustration_crops/88684/size7/5a986b1383292d322e5f09f4e525095e.jpg)

"o wan pona e ni" · ona li toki e ni

jan Sijan li pana e ko sin lon lupa li luka wawa e ona

"jan pi pona ilo li pona mute · jan li pona ala e ilo tawa e len pi telo sewi e len noka e ijo ante la ijo pakala mute li lon poka a" · jan Sijan li toki e ni

---

![](https://storage.googleapis.com/static.storyweaver.org.in/illustration_crops/88685/size7/6203c78aa1008e114553f31381631349.jpg)

sike li pona · ilo supa li pona · jan Sisa en jan Sijan li tawa tomo

tenpo suno ni li pona

---

![](https://storage.googleapis.com/static.storyweaver.org.in/illustration_crops/88686/size7/1c7e5b807316d66d6208ea53948dfe71.jpg)

**o weka ala · o pona**

jaki mute en ilo pakala mute li kama tan jan · ma en kasi li ken ala moku e ona · jan o weka ala e ijo pakala · ona o pona e ona · ni la ona li wile ala e ijo sin

---

![](https://storage.googleapis.com/static.storyweaver.org.in/illustration_crops/88687/size7/1504aa53009cac077b96be84822747bf.jpg)

jan li wile pali e ilo sin la ona li wile e kiwen anu len anu ijo ante · jan li wile kama jo e ona la ni li wile e wawa mute · sina pona e ijo la sina wile ala e wawa mute · sina ken ala pona e ijo la sina ken kama jo sin e kiwen anu len anu ijo ante tan ona

---

![](https://storage.googleapis.com/static.storyweaver.org.in/illustration_crops/88688/size7/c06a39c3d43616eecacf578e9020707d.jpg)

ma Palata la jan mute li kepeken sin e len e ijo ante · jan pi nasin Kapasiwala li kama jo e lipu sin pi sin ala e ilo kiwen pi kepeken ala e ijo ante li kama jo e ko lipu e kiwen e ijo ante tan ona · sina pana esun e len pi sin ala tawa jan la ona li pana e ilo moku sin tawa sina

---

**tomo pi pona ijo**

tomo ni li lon toki ni taso ala · tomo pi pona ijo li lon ma tomo Penkalulu · ona la jan lili en jan suli li ken kama sona pona e ilo kepeken mani ala · ilo mute en ijo mute li lon ona · jan li ken pona e ijo ona kepeken ona · jan sona pi pona ijo li pana e sona tawa jan sin lon ona

tawa suli ma anu ike suli ante li lon la ijo mute li pakala · ni la jan mute li wile e jan pi pona ijo · tomo ni li lon tenpo sike tu wan taso · taso · jan li pona e ijo mute mute mute lon ona · tenpo sike nanpa mute ale luka luka luka tu la ijo mute luka luka ale ale li kama pona lon tomo ni

---

![](https://storage.googleapis.com/static.storyweaver.org.in/illustration_crops/88689/size7/ca46b759eb9c4957e8050d666419a46a.jpg)

**sina kepeken ala kepeken ilo ni**

sina ni ala la o kama sona tan jan ante · sona pi pona ijo li pona mute
