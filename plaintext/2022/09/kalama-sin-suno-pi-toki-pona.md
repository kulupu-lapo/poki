---
title: suno pi toki pona
description: null
authors:
- jan Kepe
- jan Lakuse
- soweli nata
- jan Tepo
translators: null
proofreaders: null
date: 2022-09-29
date-precision: day
tags: null
original: null
license: CC-BY-SA 4.0
sources:
- https://docs.google.com/document/d/e/2PACX-1vT5TjC0KHzqi5vz7UI8xnHAVbypdSHlMCyfa6tmSb3rmfVT6oyUI5yGFU3Z3BpY2MBPFeYBG6alQ9Yf/pub
- https://wikisource.org/wiki/Kalama_sin/25
archives: null
preprocessing: replaced unusual abbreviations with the full names
accessibility-notes: null
notes: null
---

**jan Lakuse:** ijo ale, soweli ale,
akesi ale, a... anpa ale,
sewi ale, palisa ale, a...
toki!
ijo ale o -
jan ale o toki.
ni li kalama sin.
taso tenpo ni la,
ni li kalama sin pi ante lili tan ni:
tenpo ni ala - sina ken kute e uta mi
lon lipu Jutu tan ni: ni li suno pi toki pona.
mi jan Lakuse.

**jan Tepo:** mi jan Tepo. a.

**palisa jelo Natan:** mi palisa jelo Natan.

**jan Lakuse:** lon a. sina palisa jelo li Natan.

**jan Tepo:** palisa Nata?

**jan Lakuse/jan Tepo:** a a.

**jan Tepo:** ken la mi kute ike -

**palisa jelo Natan:** seme?

**jan Tepo:** taso, a! palisa Nata! wa!

**palisa jelo Natan:** Nata?

**jan Lakuse:** a a a.

**jan Lakuse:** ala. palisa jelo Natan...
lon! tenpo ni la mi ale
li lon li kalama sin.
ni li suno pi toki pona la
pali mute a li lon, anu seme?
a, mi ale li lukin toki e ijo sona,
li lukin toki e ijo musi,
li pali sitelen tawa sin...
pakala ilo mute li lon anu seme...

**jan Tepo:** lon!

**jan Lakuse:** a... taso...

**jan Tepo:** a a a.

**jan Lakuse:** pona la jan mute li lon,
li pilin pona tan toki pona! anu seme?
ni li pona mute!

**jan Tepo:** ken la pakala ilo li lon la jan mute li
lon li pona e pakala kepeken tenpo lili!
ni li wawa mute.

**jan Lakuse:** a a a, lon!
a... taso, suno pi toki pona la mi kama
toki e ijo wawa lon tenpo kalama ni.
mi kama toki e ijo pi toki pona!

**jan Tepo:** ni li lon. tenpo mute la, jan li toki
lon kalama sin la jan li pilin e ni:
"mi o toki ala e ijo pi toki pona.
mi o toki e ijo ante.
"tenpo mute la jan li kepeken toki pona la
ona li toki e ijo pi toki pona!
"li toki ala e ante. ni li nasin lon kalama
sin mute. o toki ala e toki pona taso."
taso, n... ni li tenpo ante. a a.
suno pi toki pona la toki pona li suli
la mi ale o [toki e] toki pona.

**jan Lakuse:** ... e ijo pi toki pona.
e ijo pi toki pi pona pi.

**palisa jelo Natan:** toki pona pi toki pona.

**jan Lakuse:** ni li lon! a...

**jan Tepo:** ðŸŽµ *toki pona pi toki pona!* ðŸŽµ

**jan Lakuse:** lon la sina tu li... n.
wile sona suli.
sina tu li ken ala ken toki pona?

**jan Tepo:** mi ken.

**palisa jelo Natan:** a. ken. ken lon li ken.

**jan Tepo:** jan Lakuse o...

**jan Lakuse:** ken?

**jan Tepo:** sina ken ala ken toki pona?

**jan Lakuse:** tenpo la mi ken.
tenpo la mi ken ala.
a a a!

**jan Tepo:** n. tenpo ni la sina ken ala ken?

**jan Lakuse:** a, mi pilin e ni: tenpo ni, a...
n. ni li wile sona pona:
sina [pilin] seme tawa ni:
"ijo seme o toki pona ala"?

**jan Tepo:** a... "seme o toki pona ala"...
ijo o toki pona ala tan seme?

**jan Tepo:** mi sona ala...

**jan Lakuse:** mi sona ala.
ken la... n...
ken la ijo li sama ni anu seme -
mi pilin e ni: ijo li ike suli la
sina o toki pona ala e ona, anu seme?

**jan Lakuse:** sama ni:

**jan Tepo:** n... sama ni.

**jan Lakuse:** ... ijo/lipu li ike suli tawa kulupu wan...
ken la ni li ike tawa... n.
ken la lipu li ike suli li toki e ni:
"a, jan walo ale li pona mute!
"ijo ante ale li ike!"
sina o toki pona ala e ni, tan ni:
ni li toki ike!

**jan Tepo:** a a a. ni li ijo ike!

**palisa jelo Natan:** n, lon.

**jan Tepo:** sina *ken* toki pona...
taso, a...
suli la sina pona la
o lukin ala e lipu ni.
[o] toki ala e lipu ni.
mi sona ala.

**palisa jelo Natan:** ken la o toki ike pi toki pona...
o toki pona pi toki pona ala.
o toki ike pi toki pona.

**jan Tepo:** n.

**jan Lakuse:** ijo li ike suli tawa pilin mi la
mi wile ala toki pona e ona, tan ni:
toki pona li -

**jan Tepo:** a a a.

**palisa jelo Natan:** a?

**jan Tepo:** seme?

**palisa jelo Natan:** jan Lakuse li moli anu seme?

**jan Tepo:** aaa!!!

**jan Tepo:** lon... ona li moli...
ken suli la ilo ona li moli.
mi awen.
ken suli la ona li kama sin.
a toki, jan Lakuse o.

**jan Lakuse:** [mu mute] ... ilo li pakala!
toki. mi toki e seme?

**jan Tepo:** a...

**palisa jelo Natan:** sina kama toki e ni:
mi wile ala toki pona e ijo.

**jan Lakuse:** lon mi wile ala toki pona e ijo ike -

**jan Tepo:** ilo!

**jan Lakuse:** a, "ilo" ala. mi pilin e ni tan ni -

**jan Tepo:** taso sina toki e ni kin:
"ilo li ike tawa sina la
sina wile ala toki pona e ona." anu seme?
ken la mi kute ike.

**jan Lakuse:** ala. "ijo"!

**jan Tepo:** a! pona.

**jan Lakuse:** sama ni: n.
ijo li ike pilin e mi la
mi wile ala toki pona e ona tan ni:
ni li ijo ike! ona o awen ike!

**jan Tepo:** a...

**jan Lakuse:** mi toki pona e ona la ona li kama pona anu seme?

**jan Tepo:** a a a! taso kin la...
taso ilo li ike tawa sina la ni li lon.

**jan Lakuse:** n... ilo anu ijo? mi ken ala kute pona.

**jan Tepo:** ilo!
ilo li ijo ike tawa sina la sina wile
ala toki pona e ona. ni li sama.

**jan Lakuse:** n... mi toki ala e nimi ilo.
mi sona ala e toki sina.

**jan Tepo:** mi sona. taso mi sona e ni:
ilo li ike tawa sina. a a.

**jan Lakuse:** ilo li ike tawa mi...
taso o sona e ni:
tenpo mute la, jan Tepo o...
sina pana e sona ilo
tawa mi kepeken toki pona.
ni li ike suli ala. tenpo mute
la toki Inli li ike lon ni tan ni:
mi sona ala e nimi mute pi toki Inli,

**jan Tepo:** a a a!

**jan Lakuse:** ... nasin pi toki nanpa, anu seme...
anu ilo nanpa.

**jan Tepo:** n! ni li pona.

**palisa jelo Natan:** lon tenpo pini la sina toki
e palisa kalama. ni li musi.

**jan Tepo:** palisa kalama, a a a!

**palisa jelo Natan:** lon!

**jan Tepo:** nasa mute.

**jan Lakuse:** n. Natan o. sina wile ala
toki pona e seme?

**palisa jelo Natan:** mi wile ala toki pona e seme?
ni li wile sona pona.
pilin mi la ijo ale
li ken pona tan toki pona.
ken la ijo ike li lon.
taso sina ken toki ike
e ijo kepeken toki pona.
ni la... mi sona ala.
ken la ale o lon toki pona tawa mi.

**jan Lakuse:** n. ken la...
mi sona a e ni:
kalama musi pi toki pona
li pona a tawa sina anu seme?

**palisa jelo Natan:** a, ni li lon!

**jan Lakuse:** a a a. ken la...

**palisa jelo Natan:** mi kute e ona lon sike!

**jan Lakuse:** a a lon sike.
mi pilin e ni: sina kute e kalama musi
pi toki pona taso anu seme?

**palisa jelo Natan:** a... tenpo mute la, lon.
tenpo mute la ni li lon a.
a...

**jan Lakuse:** aa!

**palisa jelo Natan:** lon.

**jan Lakuse:** wa.

**jan Tepo:** n... ken la mi pilin
sama palisa jelo Natan sama ni:
ijo ale la mi ken toki pona.
mi ken la mi wile anu seme.
taso, n.

**palisa jelo Natan:** lon.

**jan Tepo:** tenpo mute la jan ante
li wile toki tawa mi kepeken toki Inli.
toki pona li ike lon tenpo ni.

**palisa jelo Natan:** n... ken...

**jan Tepo:** mi lon ma...
ma mi la jan ale li toki Inli anu seme...
ni la, a. jan li ken ala toki pona
la mi wile ala kepeken toki pona, a a

**palisa jelo Natan:** lon.

**jan Tepo:** ... lon poka ona.
ni la, ni li ike.
mi mu nasa! ni li ike tawa jan.

**jan Lakuse:** n.

**jan Tepo:** taso, jan ante li sona e toki pona la
mi wile kepeken toki pona lon toki. a...

**jan Lakuse:** lon. ni li lon. tenpo mute la
kulupu pi toki pona li toki Inli, anu seme?

**jan Lakuse:** li toki pona ala.

**jan Tepo:** ni li lon... [mu] weka...
a taso ni li suli tan ni -
ni li lon tenpo mute tan ni:
kulupu pi toki pona la jan mute
li sona wawa ala e toki pona.
jan mute a li kama sona li sona suli ala.
ni la mi wile toki
tawa jan mute la mi o toki Inli.

**palisa jelo Natan:** a, lon.

**jan Tepo:** toki pona taso la jan mute
ala li ken sona e toki.
mi wile toki pona.
taso mi ken toki pona taso lon tenpo mute.
jan sona li lon.
taso, ni li a... mute suli ala.
jan ni li mute suli ala la, n.
n, sama ni: jan Lakuse li toki e ijo lipu
lon tenpo pini lili kepeken toki pona.
tenpo sama la sitelen li lon li toki Inli.
ni la jan li sona e toki Inli taso
la ona li ken sona e toki.
ni li pona tawa... a a.
ni li wile tan ni: jan mute ala
li ken sona e toki pona tan kute!
a a.

**jan Lakuse:** taso, lukin la...

**jan Tepo:** jan mute li lukin e toki li...
li ken lukin pona e toki [sitelen] taso
li sona pona ala e toki uta.
taso, n, ni li...
n, sina toki e ni kin anu seme:
"ni li ken pona tawa kama sona kute."

**jan Lakuse:** lon!

**jan Tepo:** jan li lukin e toki Inli la
ona li sona e ijo toki la ni
li ken pona e ken kute.

**jan Lakuse:** a, lon. ijo ni la mi pilin e ni:
nasin mute li lon
li ken pona lon ni anu seme?
tenpo mute la, a, Natan o...
nasin ni li lon tawa sina anu seme?
sina musi Manka la sina kepeken toki pona.
ni li wawa e ken sina pi toki pona,
anu seme, tan ni: sina ken lukin e ijo ale

**palisa jelo Natan:** a, lon. lon.

**jan Lakuse:** ... lon poka sina li ken toki pona
e ona lon poka kulupu.

**palisa jelo Natan:** lon lon lon.

**jan Tepo:** n.

**jan Lakuse:** lon. mi pilin e ni: mi kepeken
toki Inli lon toki sona ni la, a...
ken la ni li pona tawa sona jan.
taso ona li ike tawa pilin mi...
mi wile ken toki kepeken toki pona taso.
pilin mi...
ijo pi tomo sona
li ken kepeken toki pona taso.
a, taso... mi sona ala.

**jan Tepo:** a, n...

**jan Lakuse:** mi kama pana e sitelen anpa
pi toki Inli la mi pilin sama ni:
"a, toki Inli li kama poki
e uta mi li nasa mute..."

**palisa jelo Natan:** [mu]

**jan Lakuse:** lon...
mi ken ala toki e ijo wile mi!
mi o toki e ijo sama toki Inli
la ni li ike e toki pona mi la ni li ike.
taso...

**jan Tepo:** ike a.

**jan Lakuse:** taso, ni li lon anu seme...

**jan Tepo:** n, ken la mi wile toki e...
a mi wile toki e ijo ante.
n, ante mute ala.
lipu Wesi la mi lukin e ijo.
ni li nasa lili.
taso jan li lukin pali e ma pi toki pona,
lon ma. mi sona ala e nasin...

**jan Lakuse:** a!

**jan Tepo:** ... li alasa e ma li wile awen lon ni
li wile toki pona lon ni.
nasa mute.
taso, o sona e ni: toki ale...
n. jan li toki e pali ma ni
la toki ale li toki Inli taso, a a a.
jan li pali e ma pi toki pona
kepeken toki Inli.
a, mi, mi...
mi toki e wile sona tawa kulupu:
"toki Inli taso li lon tan seme?"
jan li toki: "a toki pona li ike...
mi ken ala pali e ma kepeken toki pona."

**jan Lakuse:** seme?!

**jan Tepo:** ken la, ala. taso ni li...
mi ken... kama sona e ni:
"jan pali pi ma ni li sona ala e toki pona
la pilin mi la ona o pali ala e ma ni..."

**jan Lakuse:** ken...

**jan Tepo:** n...
jan ante li toki e ni:
"jan mute li sona ala e toki pona la mi
toki e pali ni kepeken toki Inli
"la ni li ken kama e jan mute, anu seme?"
ken... a a a.

**jan Lakuse:** taso... n.

**jan Tepo:** taso, a, jan ale li toki Inli
la o pali e ma lon.
o pali e kulupu lon ilo...
ilo Siko anu seme?

**jan Lakuse:** n, sina...

**jan Tepo:** ni li pona.

**jan Lakuse:** sina wile ala *a*
e kulupu lon ma anu seme?

**jan Tepo:** mi wile. lon la mi wile!
mi wile e ni: mi ken lon ma li ken toki
pona tawa jan lon poka kepeken uta.
taso, mi wile ala e ni:
ma pi toki pona la jan ala li toki pona.

**jan Lakuse:** aaa... ni li lon mute.
a, palisa jelo Natan o.
sina pilin seme tawa ma pi toki pona taso?

**palisa jelo Natan:** n... pilin mi la ona li ken pona mute.
a.
toki pona li taso la mi -
jan pi mute lili li pilin ike tawa ni.
ni li lon.
taso ken la nasin
o sama sina pi tenpo pini.
sina toki e toki pona
li pana e ijo lili pi toki Inli.
ni li pona tan ni: toki pona li awen suli.
taso toki Inli li suli nanpa wan ala.
ona li lili tawa toki pona.
tenpo mute jan li suli e toki Inli
a, li toki e ni:
"a. ale o toki Inli. ken ante li lon.
taso suli la toki Inli o lon tawa ale."
taso pilin mi la nasin ante ni li pona -
sina suli e toki pona. ale li lon toki pona.
toki mute li lon toki pona.
taso toki Inli li wile la ona li ken lon.

**jan Lakuse:** n. taso tan seme la toki Inli li wile?
lon tenpo seme?

**palisa jelo Natan:** ona li wile tawa jan sin.
jan sin taso lon tenpo mute.

**jan Tepo:** ni li lon mute. kin la...

**jan Lakuse:** taso sina kama lon ma pi toki pona taso
li jan sin la sina kama lon ma
pi toki pona taso tan seme?

**palisa jelo Natan:** n... sina wile kama sona?
ken la ni li tan.

**jan Lakuse:** ken. taso...

**jan Tepo:** n.
mi pilin e ni kin: mi kepeken ijo anu ilo
la pali pi ilo ni li kepeken toki Inli
la ken suli la ilo ni li wile e toki ni.
mi wile kepeken ilo ni la mi wile
toki Inli lili lon kepeken.
a, taso... n.
mi kepeken ilo ni la mi ken kama pali
e nimi pona tawa ijo ona kepeken toki pona.
n, taso, toki Inli li ken wile.

**jan Lakuse:** n. taso, a. n.

**jan Tepo:** ni li sama ni: jan li pali ilo la ona li
pana e nimi tawa ijo ilo kepeken toki Inli
la toki Inli li toki pi ilo ni. a...

**jan Lakuse:** taso ni li toki Inli la o toki Inli.
jan ni li toki sitelen li kepeken
selo pi toki Inli anu seme?

**jan Lakuse:** toki ilo.

**jan Tepo:** a, n. toki ilo. n.
a, mi toki ala e toki ilo *ni*:
"pali ilo li sitelen e toki -"
ni li sama ni: sina kepeken ilo
la ilo li toki tawa sina.
[mu]. ni li toki ilo.

**jan Lakuse:** n.

**palisa jelo Natan:** a!

**jan Lakuse:** taso -

**jan Tepo:** *ni* li toki Inli la,
ken la sina wile toki Inli
e ijo ilo lili ni.

**jan Lakuse:** ken. taso, n. mi sona ala.
tenpo poka la jan mute
li kama pali e ilo pi toki pona taso.
ma Seka... anu seme.

**jan Tepo:** n, n. ni ken. lon.

**jan Lakuse:** jan Kita li pali wawa lon ni
lon tenpo poka.
mi toki e wile tawa lipu la ni li kama
e pali ona lon tenpo lili a.

**jan Tepo:** lon, lon! mi wile toki e ni!
lipu, n -
ilo sin li lon! ni li ilo lipu.
sina pali e lipu kepeken toki pona
la sina ken pana e ona lon lipu ni,
kepeken ilo ni...
[ni] li pona mute!
sina ken pana e lipu...
ni li wile ala e pali suli nasa -
[mu ilo]

**jan Lakuse:** a... ilo li pakala ala pakala?

**jan Tepo:** ilo li pakala. taso ona
li kama pona, a a a.

**jan Lakuse:** a! ni li pona.

**jan Lakuse/jan Tepo:** a a.

**jan Tepo:** tenpo kamalala...
[mu mu mu]
tenpo kama[mu]... [mu mu]

**palisa jelo Natan:** kamalawala?

**jan Tepo:** [muuuu]

**jan Lakuse:** [mu nasa]

**jan Tepo:** tenpo [mu] la...

**jan Lakuse:** kala li kama kamalawa ala
la kala li ken kama lawa
tawa ma kala li ken
kalama tawa kala lawa!

**jan Tepo:** a. ... la ... a a a!

**jan Lakuse:** a a a!

**jan Tepo:** a, jan pali pi suno pi toki pona
li ken pona e... li ken wan e kipisi...

**jan Kepe:** jan pali pi suno pi toki pona o
pali e ale anu seme? a a. ona li kama pona.

**jan Lakuse/palisa jelo Natan:** a a.

**jan Lakuse:** toki, jan Kepe o!

**jan Lakuse/palisa jelo Natan:** toki!

**jan Lakuse:** kalama sina li kama pona.

**jan Kepe:** mi kama tan ni: mi wile toki e ni:
ilo mi li pakala. taso ilo li kama pona.

**palisa jelo Natan:** a.

**jan Tepo:** pona.
[mu ilo]

**jan Tepo:** a mi toki e seme lon tenpo pini poka...

**palisa jelo Natan:** o awen pona, lon moli sina.

**jan Lakuse:** sina toki e wawa pi toki Inli
e ken lon ma...

**jan Tepo:** ni! ni...

**jan Lakuse:** ... pi toki pona. a.

**jan Tepo:** mi wile toki pona lon ma.
[kalama li pakala tan ilo]

**jan Tepo:** n...
mu! a a a.
jan Ke Tami li kama e tenpo
kulupu lon ma Elopa lon ma Win

**palisa jelo Natan:** a, lon!

**jan Tepo:** li kama toki lon suno pi toki pona
tan ma Win lon tenpo pini.
ni li wawa pilin tawa mi tawa jan Lakuse kin!

**palisa jelo Natan:** a, lon!

**jan Lakuse:** lon!

**jan Tepo:** sama ni: ma pi toki pona li lon lon!
jan mute, lon poka, lon ma,

**jan Lakuse/jan Tepo:** ... li toki pona!

**jan Tepo:** sama ni a.

**jan Lakuse:** nasa mute!

**jan Tepo:** mi wile kama e tenpo kulupu
sama ni lon ma Mewika.
mi lon ma Mewika la ma Elopa li weka mute.
mi ken ala tawa ona!
mi ken ala lon tenpo kulupu
[pi jan] Ke Tami.
taso, n. mi wile ken kulupu lon ma mi!

**palisa jelo Natan:** lon a.

**jan Lakuse/jan Tepo:** a.

**jan Tepo:** jan mute li toki pona
lon ma Mewika anu seme?
ma Kanata kin anu seme?

**palisa jelo Natan:** n. taso ma Mewika li suli mute.

**jan Lakuse/jan Tepo:** ni li lon.

**jan Tepo:** ni la... a a.
mi o...
mi wile e tenpo kulupu pi ma Mewika
la mi o kama sona e ni:
mi wile kulupu lon ma seme?

**jan Kepe:** kulupu lon ma Masu,
jan wan taso li kama. ona li mi. a a.
pilin mi la jan wan
li toki pona lon ma Masu.

**jan Tepo:** aaa... a a a.

**palisa jelo Natan:** a... sina taso a!

**jan Tepo:** a, sina taso.

**jan Lakuse:** ni la tenpo kulupu tu o lon anu seme...

**jan Kepe:** ma mute la, jan wan taso
li toki pona, anu seme?

**jan Tepo:** n...

**jan Lakuse:** ni li lon a!
taso ma Mewika la ken la sina o pana
e tenpo kulupu lon poka wan... a a.

**jan Tepo:** ni li lon. ni li lon.

**jan Lakuse:** [e ante] lon poka ante.

**jan Tepo:** [mu] lon insa pi ma Mewika...

**jan Lakuse:** lon!
[jan tu li toki lon tenpo sama]

**jan Tepo:** a a a! ona o -
ma Teka li lon ala! mi wile ala tawa.

**jan Lakuse/palisa jelo Natan:** a!

**jan Tepo:** ona li lon ala. a! musi taso. a...

**jan Lakuse:** a jan Deni li wile e sona.
jan pi mute seme li lon ma Win?
a, toki pi jan Ke Tami la
jan luka luka li lon!

**palisa jelo Natan:** n, lon.

**jan Lakuse:** ni li mute!

**palisa jelo Natan:** ona li toki e ni.
taso ona li toki e ni kin:
tenpo kama la jan ante li kama.
ona li kama tawa toki uta pi suno pi toki
pona la ona li toki e ni: "luka luka li lon".
taso ken la jan ante li kama lon pini.

**jan Tepo:** jan ante li kama? seme?

**palisa jelo Natan:** a, pona!

**jan Tepo:** wawa mute.

**jan Lakuse:** lon.

**jan Lakuse:** ni li jan mute a!
o sona e ni: mi kama sona e tenpo kulupu
lon ma Win la mi pilin e ni:
"a ken suli la jan tu wan li kama anu seme?"
taso jan luka luka!

**palisa jelo Natan:** lon a!

**jan Lakuse:** ni li mute suli!
wawa mute tawa mi. mi sona ala.

**jan Tepo:** jan Olipija li kama toki e ni:
"jan tu tu li toki pona lon ma Kinla."
ni li mute!

**palisa jelo Natan:** ona li tu ala la ona li mute! lon.

**jan Lakuse:** ni li mute!

**jan Tepo:** a!
ma Kinla li lili anu seme?
mi ken pilin e ni:
"a ken la jan Olipija taso
li toki pona lon ma Kinla!"
taso, ala!

**jan Lakuse:** lon. taso, n.
kin la mi toki pona lon ma la
ni li wawa pilin anu seme?

**palisa jelo Natan:** lon.

**jan Lakuse:** mi en jan Tepo -
sina en mi li kama toki pona
lon ma lon poka.

**jan Tepo:** ni li lon.
mi pali e sitelen tawa!

**jan Lakuse:** lon. mi pali e stielen tawa
tawa suno pi toki pona!
sina ale o kama lukin e ona.
nimi ona li meli [mu].

**jan Tepo:** sitelen meli.

**jan Lakuse:** sitelen meli. lon.
mi pali wawa lon ni.
taso mi toki pona lon ma la tenpo la
mi en jan Tepo li moku kepeken toki pona...
a, li tawa noka lon ma kepeken toki pona.

**jan Kepe:** a a, jan ale li lukin anu seme?

**jan Lakuse/jan Tepo:** ken!

**jan Tepo:** jan ala li sona e toki anu seme.
taso, n... jan li ken lukin...
"n jan tu li toki nasa."
taso, n.
lon la, ma mi la toki ante mute li lon.
toki Inli taso [ala].
toki Epanja en toki Losi en toki Sonko.
mi kute e ni lon tenpo mute.
ni la jan li kute e toki nasa la
ni li nasa suli ala tawa ona anu seme?

**jan Lakuse:** lon... "a, jan li toki e toki nasa
pi nasa ala... toki ma ante."
a, taso a...
mi toki pona kepeken sijelo mi
la ni li ante lili pilin.
tenpo mute la mi toki pona
kepeken ilo, anu seme.
a, taso, sijelo li ante.
ni li ante a.
mi wile a e ni: jan - sina wile toki pona
lon poka pi sijelo ante jan la sina o ken.

**jan Lakuse:** a. mi sona ala.

**jan Tepo:** ken la tenpo sike -
tenpo sike kama la kulupu lon ma Elopa la
pilin mi la mi wile tawa ni, a a a.
jan luka luka li lon, anu seme?
ni li wawa!

**palisa jelo Natan:** ona li tawa suli a.

**jan Tepo:** kin la ma Moleja - ma Monka la
(mi sona ala e nimi pona, taso...)
ma ni la tenpo kulupu
pi toki Epelanto li kama.

**jan Lakuse:** lon! ona li kama.

**jan Tepo:** ken la jan mute li toki pona lon ni.

**jan Lakuse:** ken.

**jan Tepo:** ken a!

**jan Tepo:** jan Lakuse li tawa ni.
jan Sonja kin. jan ante mute. a...

**jan Lakuse:** lon. mi pilin e ni:
tenpo mute la mi kama toki kepeken Epelanto
la, mi pilin e ni -
a, mi pilin monsuta lili tan ni:
ken mi pi toki Epelanto li wawa suli ala.
taso jan mute pi toki pona li lon kin
la ni li ken wawa mute.
taso jan tu taso pi toki pona li lon,
la awen la mi pilin pona tan ni:
mi ken toki pona, anu seme, lon poka ma!

**jan Tepo:** lon! jan Sonja en sina la tu!

**jan Lakuse:** lon. la tu!
lon.
jan Deni li wile kama
e tenpo kulupu lon ma Nujo.
jan Deni o. sina kama e ni
la mi tawa ni! o kama e ni!

**jan Kepe:** mi wile tawa tenpo kulupu.
taso mama mi li wile ala esun e lipu pu
la ona li wile ala tawa ma Mewika...

**jan Kepe/jan Tepo:** a a a.

**jan Lakuse:** a.

**jan Lakuse:** ni li lon. jan mute pi toki pona
li kepeken ilo Siko.
ni la jan mute pi toki pona
li lili, anu seme?
ni la jan mute pi toki pona
li jo ala e mani mute.

**jan Tepo:** a, pilin mi la jan ale pi toki pona
li lili tan ni: sina lili la sina lon tomo
sona lon tenpo mute li wile ala pali ante
lon tenpo mute
la sina ken pana e tenpo mute
tawa sona toki nasa, a a. ni li pilin mi.

**jan Kepe:** a a. jan majuna li lukin
e toki nasa li toki e ni a:
"mi kama sona e ni tan seme?"

**jan Tepo:** a, lon mute.

**jan Kepe:** jan lili li ken musi.

**jan Kepe:** jan suli li jo ala e musi lon kon ona.

**jan Tepo:** ni li... a a. pakala!
mi kama jan suli. ike a.
a, mi lukin e lipu tenpo. mi pilin e ni:
tenpo pi kalama sin li pini.

**jan Lakuse:** lon.

**palisa jelo Natan:** a, lon.

**jan Tepo:** taso ni li musi. mi mute
li toki e ijo pona!
e... tok, e ijo toki, e ijo toki,
pi pona, pi toki, e pona, pi.

**palisa jelo Natan:** n, lon mi mute
li toki pona pi toki pona.

**jan Lakuse:** ken la sina kin li wile pana e uta sina
tawa jan ale la o kama lon ma pona
pi toki pona o kalama tawa jan ale!
taso, a! mi jan Lakuse.

**jan Tepo:** mi jan Tepo!

**palisa jelo Natan:** mi palisa jelo Natan.

**jan Kepe:** mi jan Kepe, anu seme, a a.

**palisa jelo Natan:** a a.

**jan Lakuse:** a, ni li kalama sin. sina ale o pona.
o awen pona a.

**palisa jelo Natan:** o awen pona, lon kute sina.