---
title: o toki ala e lawa
description: musi lipu ni li nanpa wan tawa mi la mi toki pona e lawa ona
authors:
  - jan Kekan San
date: 2022-09-18
sources:
  - https://mun.la/lipu/musi-lawa.html
archives:
  - https://web.archive.org/web/20230325102449/https://mun.la/lipu/musi-lawa.html
preprocessing: removed table of contents
accessibility-notes: uses anchor links, which might not work in your markdown viewer
---

musi lipu ni li nanpa wan tawa mi la mi toki pona e lawa ona

musi ni la sina ken ala toki e lawa. taso lipu ni li pana e sona lawa tan ni: mi tu li lon ala poka la sina ken ala musi!

taso, sina ken pana e musi ni tawa jan poka sina, a a a

---

## ijo jo

- o jo e lipu mute mute luka luka tu.
- kule lipu tu li ni:
  - üü• loje
  - ‚¨õ pimeja
- kulupu lipu tu tu li ni:
  - ‚ô•Ô∏è pilin
  - ‚ô†Ô∏è ilo
  - ‚ô¶Ô∏è kiwen
  - ‚ô£Ô∏è kasi
- nanpa lipu luka luka tu wan li ni:
  - A - ken
  - 2 - tu
  - 3 - tu wan
  - 4 - tu tu
  - 5 - luka
  - 6 - luka wan
  - 7 - luka tu
  - 8 - luka tu wan
  - 9 - luka tu tu
  - 10 - luka luka
  - J - jan
  - Q - meli
  - K - mije

!!! note nimi ni li pona ala tawa sina la o lukin
    kulupu pilin la nimi insa en nimi olin li ken pona

    kulupu kiwen la nimi mani li ken pona

    kulupu kasi la nimi ona li tan ni: sitelen li kasi tawa lukin

    ---

    nanpa ken la nimi wan en nimi open li ken pona. nimi ona li tan ni: lipu ni li ken lili li ken suli lon musi ante.

    nanpa jan la nimi pali li ken pona

    nanpa meli la mute li ken a! sina ante e nanpa meli la o ante kin e nanpa mije

    nanpa mije li ken nanpa moli tan ni: sitelen ona li moli! o lukin e lawa ona...

    ---

    lawa la mi toki e nimi pana taso. sina ante la o ante e lawa kin!

## lawa

- **jan li pakala la o pana e lipu tawa ona o toki e pakala ona.**
- lawa li toki ala e toki pakala la o toki pona e lawa ona lon ni: "o ni: ..."

### tawa open
<a name="tawa-open"></a>

- jan lawa o pana e lipu tu tu tu wan tawa jan ale.
  - lipu pi awen lon li kama kulupu lipu li tawa jan ale.
- open la jan lawa o pana e lipu tan kulupu lipu tawa kulupu sin.
  - kulupu ni li kulupu lawa.
  - jan lawa li **ken ala** pana e lipu open tan lipu ona. taso la lipu open o tan kulupu lipu.
- jan lawa li pana e lipu open la ona o toki e ni: "musi o open"
- jan lawa li open e musi la ona o kama [jan pana](#tawa-jan-pana)
- jan nanpa kama la o tawa poka ni: jan lawa la luka ona pi wawa ala li poka seme?

### tawa jan ale

- jan ale o pilin ala e lipu **ona** lon tenpo pi musi ala.
  - jan li pilin e lipu ona lon tenpo pi musi ala la o pana e lipu o toki e ni: "pilin"
  - o lukin e [tawa open](#tawa-open): musi li open ala la ni li tenpo pi musi ala!
- jan ale o toki ala lon tenpo musi
  - jan li toki la o pana e lipu o toki e ni: "toki"
  - jan li ken toki lon tenpo pi musi ala.
- tenpo ale la jan ale li ken toki e ni: "tenpo o toki".
  - tenpo toki la jan ale li ken toki
  - tenpo toki li tenpo pi musi ala. ni la jan ale o jo ala e lipu ona!
  - jan ale li ken pini e tenpo toki kepeken toki ni: "tenpo o musi."
- jan ale li ken pana e lipu tan pakala tawa jan pakala.
- jan li pakala mute lon tenpo wan la ona o pana e lipu tan pakala **ale**!

### tawa jan pana
<a name="tawa-jan-pana"></a>

- jan pana o pana e lipu tawa kulupu lawa.
- jan pana taso li ken pana e lipu.
  - jan ante li pana e lipu la ona o kama jo e lipu ona. o pana e lipu tawa ona o toki e ni: "sina jan pana ala"
- jan pana o pana e lipu pi kulupu sama anu lipu pi nanpa sama.
  - ona li pana e lipu ike la o pana e lipu tawa ona o toki e ni: "kulupu o pona"
  - ona li pana ike la ona o pana pona!
- ona li ken kama jo e lipu tan kulupu lipu.
  - ni la jana kama o musi.
  - ona li ken pana e lipu jo lon tenpo jo
- ona li pana e lipu la ona li ken toki e lawa lipu taso.
  - lawa toki la ona li toki ala la o pana e lipu tan toki ala!

### tawa nanpa lipu

- nanpa ken la jan kama o pana ala e lipu. jan kama nanpa tu o kama jan pana o pana.
- nanpa tu la jan pana o toki e ni: "sewi li lon." ona o pana e lipu sin kin
  - ona li pana sin ala la o toki e ni: "sina pana sin ala"
  - pakala tu li ken: ona li ken toki ala li ken pana ala e lipu nanpa tu!
- nanpa luka wan la jan pana o toki e ni: "o pona tawa kule."
- nanpa meli la jan pana o toki e ni: "o pona tawa meli."
- nanpa mije la jan pana o toki e ni: "o pona tawa mije."

### tawa kulupu lipu

jan li pana e lipu pi kulupu ike la o toki e ni: "o pana e lipu pona"

- kulupu ilo la o toki e kulupu e nanpa. toki ken li ni:
  - "ilo nanpa tu tu."
  - "ilo nanpa meli."
  - "ilo nanpa mije."
  - "ilo nanpa ken."

### tawa pini

- jan pana li jo e lipu wan taso la ona o toki e ni: "mi wan".
  - o ni lon tenpo pana!
- jan pana li pana e lipu ona nanpa pini la ona o toki e ni: "musi o pini."
- jan pini li ken pana e lawa sin!
  - lawa sin li ken ale!
- tenpo suno li pini la lawa sin ale o weka.

### ijo tan lawa

jan li ken pilin e lipu pi jan ante lon tenpo pi musi ala

toki pakala mute li ken. o lukin:

- "o ni: ilo nanpa meli. o pona tawa meli."
  - jan pana li pana e lipu nanpa meli pi kulupu ilo.
- "o ni: ilo nanpa luka wan. o pona tawa kule."
  - jan pana li pana e lipu nanpa luka wan pi kulupu ilo.
- "o ni: sewi li lon. sina pana sin ala. toki."
  - jan pana li pana e lipu nanpa tu, li toki pakala, li pana ala e lipu wan taso.
  - ona li kama jo e lipu tu wan!
- "o ni: mi wan."
  - jan pana li toki ala e ni
- "o ni: musi o pini."
  - jan pana li toki ala e ni
- "pilin."
  - jan li pilin e lipu ona lon tenpo pi musi ala
- "toki"
  - jan li toki lon tenpo musi
- "kulupu o pona"
  - jan li pana e lipu ike. kulupu ona en nanpa ona li ike la ona o pana e lipu pona!