---
title: akesi li wile lon nena
description: "lipu ni li kepeken nasin suwi: kulupu nimi ale la nimi luka taso li lon. o kama sona e ni: akesi pona li ken lon nena kepeken nasin seme?"
authors:
  - jan Kita
date: '2022-08-06'
collections:
  - utala.pona.la
  - utala pi lipu musi lili (2022)
tags:
  - moku li lon
license: CC0-1.0
sources:
  - https://github.com/raacz/utala/blob/main/lipu-lili/akesi-li-wile-lon-nena.md
  - http://utala.pona.la/lipu-lili/akesi-li-wile-lon-nena.html
preprocessing: "Originally available in sitelen pona and sitelen Lasina. Best viewed in sitelen pona. Only sitelen Lasina provided below."
---

akesi li wile lon nena  
kasi pona li lon ona  
taso nena li suli mute  
ona li ken ala tawa  
ona li toki tawa waso  
"waso o pona e mi"  
"sina wile e pona seme"  
"mi wile lon nena suli  
o tawa ona e mi"  
"taso mi waso lili a  
luka mi li wawa ala  
mi taso la mi sewi  
mi en sina la anpa"  
akesi li lukin e waso  
suli li sama luka ona  
"mi o sona e ni  
pakala la mi sona ala  
mi alasa e nasin ante  
awen la sina waso pona"  
akesi li tawa ma ante  
ona li lukin e pipi  
"pipi o pona e mi"  
"tenpo ni la mi pali  
taso mi ken awen lili  
sina wile e pona seme"  
"mi wile lon nena suli"  
"nena suli li tomo mi  
mi ken tawa ale ona  
mi pana lukin e nasin  
o tawa lon poka mi"  
pipi en akesi li tawa  
"nena sina li weka seme"  
"ona li lon weka a"  
ona tu li awen tawa  
"nena sina li weka seme"  
"ona li lon poka a"  
awen la ona li tawa  
"nena sina li weka seme-"  
"ONA LI LON NOKA SINA"  
noka li kama tawa ala  
nena lili li lon anpa  
"ona li ni ala ni?"  
"O NOKA ALA E ONA"  
akesi li weka e noka  
"a mi wile ala noka  
taso mi nasa tan ni:  
nena li suli mute ala"  
"ona li suli mute a  
pipi mute li lon ona  
mi ken tawa sewi ona  
sina wile ala wile lukin?"  
"ni la mi wile ala  
mi alasa e nasin ante  
awen la sina pipi pona"  
akesi li tawa poka nena  
"ale o pona e mi"  
jan li kute e ona  
"sina wile e pona seme"  
"mi wile tawa nena suli"  
"mi sona e ilo tawa  
ona la tawa li pona"  
"o kepeken ona e mi"  
"ona li wile e mani  
ni li tan jan lawa"  
"mi jo ala e mani"  
"ni la sina ken ala"  
"ni li nasa tawa mi  
mi alasa e nasin ante  
awen la sina jan pona"  
akesi li alasa lon poka  
ona li lukin e soweli  
"soweli o pona e mi  
mi wile lon nena suli"  
soweli li lukin e ona  
soweli li moku e kasi  
"sina ken ala ken kute"  
"mi kute wawa e sina  
taso o toki e tan"  
"kasi pona li lon nena  
mama li toki e ni"  
"lete kin li lon ona  
selo mi li len wawa  
mi ken awen lon ona  
selo sina li len ala"  
"len li kama tan seme"  
"len mi li tan insa  
ante la mi sona ala"  
akesi li toki ala lili  
poka la ona li toki  
"sina ken ala ken tawa  
sina ken la o ni  
o jo e kasi moku  
o kama sin lon ni  
o tawa mi e ona"  
"wile ni li pona mute  
o awen lon tenpo lili"  
soweli li tawa sewi nena  
akesi li awen lon anpa  
ona li lukin e kala  
akesi li toki tawa ona  
"sina wile ala wile moku  
soweli li pana e kasi"  
"tenpo ni la wile ala  
mi moku lon tenpo poka  
awen la sina akesi pona"  
akesi li tawa poka nena  
ona li awen tawa soweli  
taso awen li lili a  
soweli li kama tan nena  
uta la kasi li lon  
ona li anpa e ona  
akesi li lukin li mu  
"kasi ni li pona a"  
"ike la mi pakala lili  
mi moku lili e ona"  
"ni li suli ala a  
sina pana e kasi mute  
awen la sina soweli pona"  
akesi li moku e kasi  
ona tu li pilin pona  
