---
title: akesi li wile lon nena (kepeken sitelen Lasina)
authors:
- kita
date: 2022-06-14
sources: https://web.archive.org/2/https://lipu.pona.la/kita/akesi-li-wile-lon-nena-kepeken-sitelen-lasina

---

#nasintokipoki
(sina wile e ni pi sitelen pona la [o luka e ni](https://lipu.pona.la/kita/akesi-li-wile-lon-nena-kepeken-sitelen-pona))

<div style="text-align: center;">akesi li wile lon nena<br>kasi pona li lon ona<br>taso nena li suli mute<br>ona li ken ala tawa<!--more--><br>ona li toki tawa waso<br>"waso o pona e mi"<br>"sina wile e pona seme"<br>"mi wile lon nena suli<br>o tawa ona e mi"<br>"taso mi waso lili a<br>luka mi li wawa ala<br>mi taso la mi sewi<br>mi en sina la anpa"<br>akesi li lukin e waso<br>suli li sama luka ona<br>"mi o sona e ni<br>pakala la mi sona ala<br>mi alasa e nasin ante<br>awen la sina waso pona"<br>akesi li tawa ma ante<br>ona li lukin e pipi<br>"pipi o pona e mi"<br>"tenpo ni la mi pali<br>taso mi ken awen lili<br>sina wile e pona seme"<br>"mi wile lon nena suli"<br>"nena suli li tomo mi<br>mi ken tawa ale ona<br>mi pana lukin e nasin<br>o tawa lon poka mi"<br>pipi en akesi li tawa<br>"nena sina li weka seme"<br>"ona li lon weka a"<br>ona tu li awen tawa<br>"nena sina li weka seme"<br>"ona li lon poka a"<br>awen la ona li tawa<br>"nena sina li weka seme-"<br>"ONA LI LON NOKA SINA"<br>noka li kama tawa ala<br>nena lili li lon anpa<br>"ona li ni ala ni"<br>"O NOKA ALA E ONA"<br>akesi li weka e noka<br>"a mi wile ala noka<br>taso mi nasa tan ni:<br>nena li suli mute ala"<br>"ona li suli mute a<br>pipi mute li lon ona<br>mi ken tawa sewi ona<br>sina wile ala wile lukin"<br>"ni la mi wile ala<br>mi alasa e nasin ante<br>awen la sina pipi pona"<br>akesi li tawa poka nena<br>"ale o pona e mi"<br>jan li kute e ona<br>"sina wile e pona seme"<br>"mi wile tawa nena suli"<br>"mi sona e ilo tawa<br>ona la tawa li pona"<br>"o kepeken ona e mi"<br>"ona li wile e mani<br>ni li tan jan lawa"<br>"mi jo ala e mani"<br>"ni la sina ken ala"<br>"ni li nasa tawa mi<br>mi alasa e nasin ante<br>awen la sina jan pona"<br>akesi li alasa lon poka<br>ona li lukin e soweli<br>"soweli o pona e mi<br>mi wile lon nena suli"<br>soweli li lukin e ona<br>soweli li moku e kasi<br>"sina ken ala ken kute"<br>"mi kute wawa e sina<br>taso o toki e tan"<br>"kasi pona li lon nena<br>mama li toki e ni"<br>"lete kin li lon ona<br>selo mi li len wawa<br>mi ken awen lon ona<br>selo sina li len ala"<br>"len li kama tan seme"<br>"len mi li tan insa<br>ante la mi sona ala"<br>akesi li toki ala lili<br>poka la ona li toki<br>"sina ken ala ken tawa<br>sina ken la o ni<br>o jo e kasi moku<br>o kama sin lon ni<br>o tawa mi e ona"<br>"wile ni li pona mute<br>o awen lon tenpo lili"<br>soweli li tawa sewi nena<br>akesi li awen lon anpa<br>ona li lukin e kala<br>akesi li toki tawa ona<br>"sina wile ala wile moku<br>soweli li pana e kasi"<br>"tenpo ni la wile ala<br>mi moku lon tenpo poka<br>awen la sina akesi pona"<br>akesi li tawa poka nena<br>ona li awen tawa soweli<br>taso awen li lili a<br>soweli li kama tan nena<br>uta la kasi li lon<br>ona li anpa e ona<br>akesi li lukin li mu<br>"kasi ni li pona a"<br>"ike la mi pakala lili<br>mi moku lili e ona"<br>"ni li suli ala a<br>sina pana e kasi mute<br>awen la sina soweli pona"<br>akesi li moku e kasi<br>ona tu li pilin pona</div>
