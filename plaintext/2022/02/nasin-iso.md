---
title: nasin ISO
authors:
- jan Pensa
- jan Tepo
date: '2022-02-24'
license: CC-BY-SA 4.0
sources:
- https://docs.google.com/document/d/e/2PACX-1vS30k7ZPiuKYSKZh-u3aYVLKQFHcoBe9q38Ka8vdDZBRYhNGvo3gLRV3uq-3HWUaV55bSzwqdIwH3lU/pub
- https://wikisource.org/wiki/Kalama_sin/19
preprocessing: replaced unusual "j." abbreviation with the full names
---

**jan Tepo:** o kama pona, tawa kalama sin!
mi jan Tepo.
tenpo ni la jan Pensa li lon poka mi.
toki.

**jan Pensa:** toki!
mi jan Pensa.

**jan Tepo:** toki a.
tenpo ni la jan Pensa li wile toki e ijo.
tenpo poka la toki pona la nimi sin
li kama tawa ona tan kulupu Iso.
ni li pona mute tan ijo mute.
jan Pensa li wile toki mute e ni!

**jan Pensa:** lon.

**jan Tepo:** n, nanpa wan la mi o toki e ni:
jan Pensa o. sina seme?

**jan Pensa:** a mi jan Pensa.
mi jan pi toki pona.
mi jan pi toki Epelanto kin.
mi o toki e seme?
mi sona ala, a a.

**jan Tepo:** n, ni li pona.
ni li pona.
a, ni la o toki e ijo pi kulupu Iso.

**jan Pensa:** lon. kulupu Iso li jo e nasin mute,
e lipu mute pi nasin mute.

**jan Tepo:** a kulupu ni li pana e nasin tawa ijo.

**jan Pensa:** a a.

**jan Tepo:** ijo seme? ijo ale!

**jan Pensa:** ijo ale! lon, a a.
kulupu Iso li jo e lipu pi nasin pali,
pi nasin wawa, pi nasin...
nasin mute!
taso kalama ni la mi wile toki
e lipu pi nimi toki, pi nasin Iso.
nasin Iso ale li jo e nanpa.
nanpa pi nimi toki
li luka wan ale mute luka luka luka tu tu,
lon nasin nanpa pona.
ona li jo e nimi pi toki mute a,
pi kulupu pi jan ale.

**jan Tepo:** n. nasin ni li sama lipu anu seme?

**jan Pensa:** ona li lipu.

**jan Tepo:** a ona li toki e ni:
toki ni li lon.
ma ale la toki ni li lon.
ona li pana e nimi tawa toki ale.
toki ale pi ma ale.

**jan Pensa/jan Tepo:** lon.

**jan Pensa:** nimi lili.

**jan Tepo:** lon. nimi li lili, li sitelen tu wan,
lon sitelen nasin.

**jan Pensa:** anu, sitelen tu.

**jan Tepo:** a, lon.

**jan Pensa:** ni kin li lon.

**jan Tepo:** ni li ken sitelen tu.

**jan Pensa:** nasin ni la jan en ilo
li ken sona e toki ale.
nimi pi toki ni li sama lon toki ante kin.
jan li ken sona e ni:
toki ni li toki ni a, li toki ante ala.
ona li pona mute
tawa lipu mute pi sona toki.

**jan Tepo:** n. lon.

**jan Pensa:** kin la kulupu seme
li lawa e nasin Iso pi nimi toki?
kulupu ni li kulupu Sili.
ona li kulupu lon ma Mewika.
jan ale li ken toki e ni tawa kulupu Sili:
mi wile e nimi sin
lon nasin Iso pi toki ni.
kulupu Sili li kulupu e wile ale ni,
li lukin e wile ale pi jan ale,
li toki e ni: wile ni li pona ala pona?
toki ni o jo e nimi pi nasin Iso anu seme?

**jan Tepo:** a. tan seme la jan o toki
tawa kulupu Sili,
o toki tawa kulupu Iso ala.

**jan Pensa:** a, lon. kulupu Iso li jo
e nasin mute mute mute mute a.
kulupu Iso taso li ken ala
lukin e pona pi ante ale.

**jan Tepo:** a.

**jan Pensa:** nasin Iso mute la kulupu Iso
li pana e lawa tawa kulupu ante.

**jan Tepo:** a.

**jan Pensa:** kulupu Iso li toki e ni: kulupu Sili
li ken lawa e nasin ni, li ken toki e ni:
"nimi seme li pona? nimi seme o lon?"

**jan Tepo:** n. mi sona. mi sona.

**jan Pensa:** jan li wile e toki sin lon nasin Iso la
kulupu Sili li jo e wile.
toki pali la wile ni li ante.
kalama ni la mi toki e "toki pali"
la mi toki ala e ni:
"jan li kepeken toki ni lon pali ona."
mi toki e ni: "jan li pali
e toki ni lon tenpo pini lili."

**jan Tepo:** n.

**jan Pensa:** toki pona li toki pali.

**jan Tepo:** n. toki li tan pali jan...
li tan ni ala:
jan li lon ma li toki e toki ni
lon tenpo ale ona.

**jan Pensa:** lon. toki pona en toki Epelanto
en toki Losupan en toki Sintelen
li toki pali,
li toki sin pi tenpo pini lili.
toki ale li pona tawa kulupu Sili.
toki li lon la ona li ken lon nasin Iso.
ijo wan taso li suli:
ona en toki ante li sama ala.

**jan Tepo:** a.

**jan Pensa:** ona o ante.

**jan Tepo:** ona li wile ala pana
e nimi tu tawa toki wan, anu seme?

**jan Pensa:** lon. ni.
taso toki pali la jan mute
li ken pali e toki pali.
tan ni la toki pali mute a li lon.
taso toki pali mute la
jan ala li toki e ona.
tan ni la toki li lon taso la
ni taso li pona ala.
jan o kepeken ona.
ona o lon tenpo suli.
ni li suli tawa kulupu Sili.
toki pona li wile kama jo
e nimi lon nasin Iso.
ni la kulupu pi toki pona
li wile pana e sona ni, tawa kulupu Sili:
toki pona li lon!
toki pona li wawa!
jan mute li mute li toki kepeken ona.
ona li jo e lipu mute.
ijo ni ale li suli.

**jan Tepo:** lon. toki o suli.
toki li suli ala la
ona li pana ala e nimi.

**jan Pensa:** lon. ona li pana e nimi
tawa toki pi suli ala la...
n, nimi ni li lon, lon tenpo kama ale.

**jan Tepo:** n. nimi li ken ala kama toki
e toki ante lon tenpo kama.
nimi li sitelen tu wan taso la
ni li mute lili anu seme?
nimi li tawa toki ale a, la ken la
nimi sin a ken ala lon tenpo kama.

**jan Pensa:** lon.
a, pona. mi o open e toki pi tenpo pini
pi alasa nimi.
alasa nimi pi toki pona li open
lon tenpo pini suli.
ni li tenpo sike
nanpa luka tu pi toki pona.
tenpo ni la jan Moku li pana e lipu,
li pana e ona tawa kulupu Sili.

**jan Tepo:** n, mi o toki e ni:
"Moku" li nimi jan.

**jan Pensa:** lon.

**jan Tepo:** jan ni li moku ala.
nimi ona li "Moku".

**jan Pensa:** jan moku taso ala li pali e lipu ni.
jan Mimoku en jan Elumutu
en jan Male kin li pali lon lipu ni,
li pana e nimi ona lon ona.
jan ale ni li pana e lipu wile
tawa kulupu Sili, li toki e ni:
"mi wile e nimi sin pi toki pona.
toki pona li ken ala ken lon nasin Iso?"
tenpo ni li la kulupu Sili li toki e ni:
"mi ken sona ala e suli
pi toki pona lon tenpo ni,
"tan ni: toki pona
li lon tenpo lili taso."
toki pali mute li kama la jan li ken
kama sona e ona li ken pali kepeken ona.
taso tenpo mute mute la
tenpo lili li weka la
jan ala li awen kepeken toki ni.
tan ni la kulupu Sili li wile sona e ni:
"toki pona li awen ala awen
lon tenpo kama?"
tan ni la kulupu Sili toki e ni:
"mi wile awen. mi wile lukin e ni:
toki pona li awen ala awen,
"li kama ala kama suli?"
tan ni la ona li toki e ni:
"mi ken ala pana e nimi
tawa toki pona lon tenpo ni."
tan toki ni pi kulupu Sili [la]
tenpo suli la jan ala li pana sin
e wile ona tawa kulupu Sili.
taso tenpo ni la...
tenpo pini ni la,
jan Mimoku li pana
e lipu ni tawa lipu Wikija:
jan ale li ken pana e sona pi toki pona.
sona ni li ken pona
tawa alasa nimi pi tenpo kama.

**jan Tepo:** a, a! lipu ni li...
nimi pi lipu ni li sama ni:
"seme li kepeken toki pona?"

**jan Pensa:** tenpo ni la ona li jo e nimi ni. lon.
taso tenpo open pi lipu ni la
ona li jo e nimi "Iso" taso.

**jan Tepo:** a.

**jan Pensa:** tenpo pini lili la jan Mimoku
li ante e nimi pi lipu ni, tan ni:
ona li pona tawa
alasa pi nimi Iso taso ala,
li pona tawa ijo mute.

**jan Tepo:** lon.

**jan Pensa:** jan mute li ken kepeken ona tawa ni:
ona li ken kama sona
e ijo mute pi toki pona.
pona. tenpo sike luka luka li weka la
pali li open sin.
pali pi nimi Iso li open tan ilo Amikumu.
sina sona ala sona e ilo Amikumu?

**jan Tepo:** a, mi sona e ona.
taso ken la jan kute li sona ala.

**jan Pensa:** sona sina la ilo Amikumu li seme?
sina ken ala ken toki e ni?

**jan Tepo:** a. mi ken toki e ni.
ona li ilo toki.
taso ona li kama e ni:
jan li sona e toki li wile alasa e ni:
jan ante seme li sona e toki?
sina wile kama sona e toki la
sina wile toki tawa jan toki.
ni la ilo Amikumu li pona tawa ni:
ona li ken kulupu e jan toki pi toki mute.
ni li suli lon kulupu
pi toki Epelanto anu seme.

**jan Pensa:** lon.

**jan Tepo:** n, sina...
sina kepeken ilo Amikumu la
ilo li ken pana e sona ni tawa jan ale:
jan ni li weka pi mute seme tawa sina?
sina ken tawa ona
kepeken tomo tawa anu seme?
ni li ken sona pona.
sina wile kulupu, li wile toki, li wile
lon poka lon ma la ni li ken sona pona.
a, taso n...
ona li kulupu li tawa toki mute a.
toki pona kin.
sina ken...
sina ken tawa ilo Amikumu li ken toki
e ni: mi sona e toki pona!
ni la jan ante li lukin,
li ken toki tawa sina.

**jan Pensa:** lon. ilo Amikumu li kama lon
tan wile pi jan pi toki Epelanto.
jan pi toki Epelanto li pali e ilo ni,
tan ni: jan mute pi toki Epelanto
li sona ala e jan poka pi toki Epelanto.
jan mute pi toki Epelanto
li ken lon poka sina!
taso tenpo mute la sina sona ala
e lon pi jan ni.
tan ni la jan li pilin e ni:
ken la mi ken weka e ike ni kepeken ilo.

**jan Tepo:** a. ona li pona.
ike la mi lukin e ilo la mi lukin ala
e jan poka pi toki pona. taso...
ken la jan li lon tenpo kama.

**jan Pensa:** lon. lawa pi ilo Amikumu
li jan Sa.
jan Sa li jan suli
pi kulupu pi toki Epelanto.
ona li open e lipu Wikipesija
pi toki Epelanto,
li jan pali lawa pi ilo Tujolinko
pi toki Epelanto, li pali e ijo mute a.
tan seme la ni li suli
lon toki pi nasin Iso?
ona li suli tan ni:
jan Sa li wile e ni:
toki ale li ken lon ilo Amikumu.
tan ni la ona li kepeken nasin Iso--
nimi ale pi nasin Iso pi toki jan.
toki li lon nasin Iso la sina ken
toki e ni: "mi sona e toki ni",
lon ilo Amikumu.

**jan Tepo:** a. taso toki li lon ala lipu Iso la
ni li ken ala, anu seme?

**jan Pensa:** ona li ken. taso kulupu pi ilo Amikumu
li pali e nimi sin tawa toki pi mute ala.
ona li tawa e nimi ni tawa toki pona
tawa toki Pantunija tawa toki pali ante.
tawa toki Tosula kin pi sitelen tawa pi...
sina sona ala sona e ni?

**jan Tepo:** n musi supa! a a.
mi sona.

**jan Pensa:** a a lon. musi supa!

**jan Tepo:** nimi ni li pana ala e sona.
ona li musi ni:
jan lawa li lon supa sewi...
nimi li nasa lon toki Inli.
a, taso jan lawa li wile lon supa sewi
li wile...
sina lon supa la sewi tawa jan ale!
jan mute li wile tawa supa.
a a a!
mi toki e ni kepeken toki pona.
ni li musi kute!

**jan Pensa:** a a lon.
taso, jan Sa li toki e ni:
"mi pana e nimi pi nasin mi tawa toki ni.
taso ni li ike lili. mi wile ala e ni.
"mi wile e ni: toki ni li lon nasin Iso.
ona li lon la ni li pona."
tan ni la ona li toki e ni:
"jan li wile toki e wile ona pi nimi sin
tawa kulupu Sili la
"mi pana e pona tawa jan ni."
tan ni la--
jan Mimoku li kute e ni.
jan Mimoku li pali lon wile nanpa
wan pi alasa nimi pi toki pona.
ona li kute e toki pi jan Sa li open
e pali, li open sin e pali pi alasa nimi,
li open e kulupu kin, lon kulupu pali,
lon ilo Telekan.
kulupu ni la jan li toki e ni:
"mi o toki e seme lon lipu wile mi?
"mi o toki e seme tawa kulupu Sili?
seme li pona?"
ijo mute ni.
open pi kulupu ni la mi kin li lon.
mi lon open pi pali ni.
taso open la mi pali lili taso.
a a mi pali ala.
jan ante li lon li pali mute.
ona li jan Mimoku, li jan Sa,
li jan Lopin kin.
ona ali li jan pi toki Epelanto li kepeken
toki Epelanto taso lon kulupu ni.
ni li musi lili.
jan pi toki Epelanto
li alasa e pona pi toki pona.
taso, pona. n.
mi ale li pali e alasa pi nimi sin,
li kulupu e sona.
taso ijo li lon, lon tenpo ni.
mi wile toki e [musi la
mi weka e toki Inli ni].

**jan Tepo:** aaa!

**jan Pensa:** a a a.

**jan Tepo:** kulupu--
n mi ken toki sama ni:
kulupu Sili li kute lon tenpo wan taso
lon tenpo sike wan.
sina ken pana e...
n. nasin li sama ni:
tenpo sike ale la sina pana e lipu.
tenpo sike li pini la kulupu Sili li lukin
e lipu li toki e pona ona li toki e ni:
"ni li ike.
mi wile ala e nimi tawa toki ni."
tenpo ni li kama a!

**jan Pensa:** lon. tenpo lili taso li awen.
lon tenpo ni la jan ante li kama
lon lipu Pepu pi toki pona,
li toki e ni: "mi wile toki e wile pi nimi
sin pi toki pona tawa kulupu Sili.
"mi pana e lipu ni lon tenpo kama lili.
jan seme li wile pana e nimi sina."
a mi o alasa e nimi pi jan ni.

**jan Tepo:** a ken la mi sona.
jan Mika Awison?

**jan Pensa:** lon! ona li ni.
tenpo sike pini ni la ona li wile pana
e lipu wile mute pi toki pali mute
tawa kulupu Sili.

**jan Tepo:** wawa a.
ona li pali mute a, tawa ijo mute,
tawa toki mute...
tawa toki sin, tawa toki ma,
tawa toki mute a.

**jan Pensa:** lon.

**jan Tepo:** ona li pona.

**jan Pensa:** a a ona li pona mute.
taso ike lili li lon.
ona li wile pali e lipu wile
pi toki pona lon tenpo lili taso.
tenpo pini ni la kulupu mi
li pali lon tenpo mun mute.
taso ona li pali lon tenpo lili taso
li sona ala e pali mi e pali pi kulupu mi.

**jan Tepo:** a! nasa.

**jan Pensa:** tenpo ni la jan Sa li kama sona
e wile ona pi alasa nimi,
li toki e ni tawa ona:
"jan Lopin li pali e ni
e alasa sona lon tenpo suli.
"sina wile ala wile toki tawa ona?
sina wile ala wile kepeken sona ona?"
taso jan Lopin li kepeken ala Pepu.
jan ni li kepeken ala ilo Telekan.
ona li ken ala toki tawa jan ante.

**jan Tepo:** a, pakala!

**jan Pensa:** a a a.
tan ni la pilin mi la jan ni li lukin ala
e pali pi kulupu mi lon tenpo ni
li pana ala e sona ni tawa lipu ona.
tan ni la pali pi kulupu mi li weka...

**jan Tepo:** aa!

**jan Pensa:** li lon ala lipu.
kulupu Sili li lukin ala e ona.
ni li ike lili.
taso ona li ike suli ala.
tenpo sike pini ni la kulupu Sili
li lukin e lipu pi jan...
a nimi ona li seme?

**jan Tepo:** a mi toki e jan Mika Ewison.

**jan Pensa:** Mika Ewison.

**jan Tepo:** n, Pika Ewison...

**jan Pensa:** Mika Ewison. lon.
kulupu Sili li lukin e lipu pi jan
Mika Ewison li toki e ni:
"tenpo ni la mi wile ala pana
e nimi tawa toki pona, tan ni:
"jan pi mute ala li kepeken toki pona
li kepeken ona lon ilo sona taso.
"jan pi majuna taso ala
li kepeken toki pona.
"kulupu ona li suli ala, li wawa ala."
taso kulupu pali mi li pilin e ni:
kulupu Sili li lukin ala e sona.
tan ni la tenpo sin la toki pona
li kama ala jo e nimi sin pi nasin Iso.

**jan Tepo:** aa, ike.

**jan Pensa:** ike lili.
taso mi ken pali e wile sin
lon tenpo sike sin!
kulupu pali mi li wile pali
e ni lon tenpo sike kama.
taso ike la mi ale li pali e ijo ante,
li pali lili e ijo pi nasin Iso.

**jan Tepo:** aa.

**jan Pensa:** tan ni la, ona li weka tan lawa...

**jan Pensa/jan Tepo:** a a a.

**jan Pensa:** mi ale li pilin ala e ni:
"a. mi o alasa e ni."

**jan Tepo:** tenpo li weka...

**jan Pensa:** tenpo li weka!
mi ale li pali ala.
taso pona--
tenpo li weka.
taso mi ken alasa sin lon tenpo sike sin!

**jan Tepo:** a a a.

**jan Pensa:** taso tenpo sike sin kin la
mi ale li pali e ijo ante.

**jan Pensa/jan Tepo:** a a a!

**jan Tepo:** aa. jan ala--
n ike ni li ken kama sama ni:
jan mute li ken pali e ijo,
la jan ale li pilin e ni:
"a. mi wile ala pali.
jan ante li pali!"

**jan Pensa:** a a lon!

**jan Tepo:** taso ni la jan ala li pali.

**jan Pensa:** a a a, lon.

**jan Tepo:** ken la kalama sin li kama sama ni:
jan ante li lukin e ni:
jan Itan li pali. jan Tepo li pali...
la mi wile ala pali... a a a.
aaa. sina o kama o pali a.

**jan Pensa:** a a. lon.
pona.
tenpo sike sin li kama la
mi wile pali e lipu wile sin,
li wile pali e ona tawa kulupu Sili,
li toki e ni tawa kulupu Sili:
"mi ken ala ken pana e wile sin?"
taso tenpo ni la kulupu Sili
li toki e ijo sin, li toki e ni:
"tenpo ni la mi ale li alasa ante
e wile mi pi toki pali.
"mi ante e ni: toki pali seme
li ken kama jo e nimi pi nasin Iso."
pali ni li ijo suli li wile e toki suli.

**jan Tepo:** a jan o toki mute o alasa mute...

**jan Pensa:** lon. wile sin ni li "o pona mute",
li "o pona lon tenpo kama suli".
ni la jan li wile toki mute.
taso tenpo sike pini ni
li tenpo pi jaki Kolona.
tan ni la jan mute li ken ala pali,
li ken ala kama kulupu,
li ken ala toki e ijo mute.
tan ni la kulupu Sili li toki
e ni tawa mi mute:
"tenpo sike ni la pali ni li pini ala.
mi ken ala...
"sina toki e wile sina pi toki pona tawa
mi la mi ken ala toki e ni:
"wile ni li pona ala pona?
tan ni [la] mi sona ala e wile mi."

**jan Pensa:** a a.

**jan Tepo:** a!

**jan Pensa:** tan ni la ona li toki e ni:
"o awen lon tenpo sike wan,
o alasa sin lon tenpo sike kama."
ni la mi ale li toki e ni:
"pona. ni li ike lili. taso mi
ken ala ante e ni. mi o awen.
"mi o alasa sin lon tenpo sike sin."
tenpo sike kama la ijo sin tu li kama.
ijo wan la jan Mimoku li toki e pali ni
pi kulupu mi lon ilo Siko,
lon ma pona pi toki pona.
ni la jan mute pi ma pona li toki e
"pona a! mi wile pana e pona tawa pali ni!
"nasin seme la mi ken pali lon ni?"
tan ni la jan Mimoku li open
e nasin tawa jan mute.
jan mute li kama lon kulupu pali.

**jan Tepo:** li kama tawa ilo Telekan.

**jan Pensa:** lon. sina kin li kama
lon tenpo ni anu seme?

**jan Tepo:** ni li lon.
ni li lon.
a sona mi la jan Jan li pana e nasin..?
jan Mimoku ala?
ken la mi sona ike.

**jan Pensa:** a, ni li ken.
mi sona ala. ni li suli ala, a a.
suli li ni: jan mute sin li kama
li pana e pona li toki e ijo pona.
mi ken sitelen e sona pona sin lon lipu.
ijo nanpa tu la kulupu Sili li toki
tawa jan Mimoku, li toki e ni:
"tenpo kama lili la mi pini
e toki pi ante wille.
"tenpo ni la kulupu mi li sona e ni:
toki pali seme li pona lon nasin Iso?
"toki pali seme li pona ala?
"sina pana e wile sina pi nimi sin la ken
mute la mi ken pana e nimi ni tawa sina."
taso kulupu Sili li toki e ken taso.
"ken la sina kama jo e nimi sin."
taso ni li ken taso.

**jan Tepo:** a ona li wile ala toki e ni:
"ni li kama".

**jan Pensa:** lon. ona li toki e ni:
"ken m-- ken li suli.
"taso ken la ona li kama ala."
toki sin ni pi kulupu Sili li pona
tawa kulupu pali, li sin e wile pali.
mi ale li wile...
li sona e ken pona la mi wile pali mute.

**jan Tepo:** a, wawa.

**jan Pensa:** tan ni la mi ale li toki mute
li alasa kama sona e ni:
seme li suli tawa kulupu Sili?
seme li suli ala?
mi ale li toki mute, a a.
ni la mi alasa pali
e lipu pi ijo toki ale ni.
taso ike la ken mi pi pali ni ike lili.
taso pona la kulupu pi ma Siko li lon.
mi pali e lipu mi tawa ma pona...
ma pona pi ilo Siko.
ni la jan mute li pali lon lipu ni li pana
e sona sin li pona e lipu li pali mute a.

**jan Tepo:** ni li wawa mute!
sina pana e linja la jan mute mute
li kama li sitelen mute! li wawa mute.

**jan Pensa:** a a lon.

**jan Tepo:** pali li kama pini lon tenpo lili.

**jan Pensa:** lon!
mi pana e lipu la ona li pona.
taso ona li pona lili.
taso jan mute ni li pali la
ona li kama pona mute.
ni li pona mute tawa mi!
tenpo li pini la mi pana e lipu ni
tawa kulupu Sili, li pini e pali.
tenpo ni la mi ale li ken awen taso!
mi ale li awen lon tenpo mun mute!

**jan Tepo:** a lon...
pali suli li pini la...
a a pali wile li weka.
o pali ala lon tenpo mun mute.
jan li lukin e pali sina.
taso sina wile ala pali, a a...
ni li musi lili.

**jan Pensa:** a a lon.
sina sona ala sona e ni:
tan seme la kulupu Sili
li awen lon tenpo suli ni?

**jan Tepo:** mi sona ala!

**jan Pensa:** ona li tan ni:
jan ante pi kulupu Sili ala li ken lukin
e wile ale lon lipu pi kulupu Sili.

**jan Tepo:** aa!

**jan Pensa:** li ken toki e pilin ona
tawa kulupu Sili.

**jan Tepo:** aa. mi sona.

**jan Pensa:** kulupu Sili li wile
e tenpo suli tan ni:
jan ale li ken lukin li ken toki
e pona e ike pi wile ni.

**jan Tepo:** n, lon la ni li pona.

**jan Pensa:** lon.
taso pini la kulupu Sili li lukin
e lipu wile li toki e ona,
li toki e pona, e ike.
taso tenpo ni la jan
pi kulupu ni li toki e ni:
"ona li pona lili. ona li ike ala...
taso mi sona ala e ni:
" 'wile pi nimi sin ni
li pona mute anu seme?'
"mi wile e sona sin.
mi wile e sona namako."

**jan Tepo:** a.

**jan Pensa:** tenpo ni la kulupu Sili li toki tawa,
a... tawa jan seme?
tawa mi!

**jan Tepo:** lon. tawa sina!
n ni li tenpo seme?

**jan Pensa:** a, ni li tenpo mun nanpa
wan pi tenpo sike ni.

**jan Tepo:** a ni la ona li kama toki e pona
e ike lon tenpo kama lili a!

**jan Pensa:** lon!

**jan Tepo:** tenpo suno kama pi mute lili.

**jan Pensa:** tenpo ni la kulupu Sili
li toki tawa mi. "mi wile e sona namako.
"sina ken ala ken pana e sona ni tawa mi?
mi wile e sona ni."
tenpo ni la mi toki e ni:
"a pona. mi en kulupu mi li alasa
e sona ni li pana e ona tawa sina."

**jan Tepo:** a ona li wile e sona namako seme?

**jan Pensa:** a. ona li...
kulupu Sili li toki e wile sona ni:
"toki pona li wawa ala wawa
li ken ala ken toki e ijo mute?"
ni li ijo nanpa wan.
ijo nanpa tu li...
"toki pona li jo ala jo e lipu mute?
"lipu ni li kama mute anu
seme lon tenpo kama?"
ijo nanpa tu wan la
"kulupu pi toki pona
li lawa e toki pona anu seme?"
jan Sonja li lawa e toki pona la
ni li ike lili tawa ona.
ona li wile e ni: jan pali
pi toki pali li lawa ala e ale.
kulupu li suli li wawa
li ken lawa e nasin pi toki ni.
ijo nanpa tu tu la
"toki pona li suli ala suli
tawa jan pi toki pona ala?
"ona li suli ala suli tawa jan sona toki
tawa jan ante?"
ona li wile sona e ni:
"toki pona li suli tawa jan
pi toki pona taso ala."
ni li sona namako.

**jan Tepo:** a. ni la sina pana e sona...

**jan Pensa:** lon. taso mi taso li pana ala.
mi tawa ilo Siko. mi toki e wile sin ni
pi kulupu Sili tawa jan ale, li toki e ni:
"jan ale o. o alasa e sona ni.
mi wile e sona ni lon lipu. o sitelen."

**jan Pensa/jan Tepo:** a a.

**jan Tepo:** sin la jan li kama li sitelen wawa!

**jan Pensa:** lon a a.
pali wawa li lon.
jan mute li alasa e sona sin
li pana e ona tawa lipu.
pini la mi pana e lipu ni
tawa kulupu Sili.
tenpo ni la, sin la, mi ale li awen.
mi sona ala e ni: wile mi
li pona ala pona tawa kulupu Sili?
mi ken awen taso.
taso pini la, pona la, mi ale
li kama sona e ni:
kulupu Sili li pana
e nimi tawa toki pona!

**jan Tepo:** wa! pali li pona!

**jan Pensa:** pali li pona!

**jan Tepo:** lon! a mi ale li kama sona
e ni kepeken nasin nasa.

**jan Pensa:** lon.

**jan Tepo:** lon. jan ante li...
jan ante ni li seme?
ona li...

**jan Pensa:** ona li jan sona toki.

**jan Tepo:** mi sona ala. ona li pali
e lipu kepeken toki Kanse.
lipu ni li sona pi toki pona,
li pana e sona pi toki pona.
n nimi ona li "sona li wan".

**jan Pensa:** jan ni li jan sona Tokikin.

**jan Tepo:** a, mi sona mute ala e jan ni.
taso jan ni li toki tawa kulupu Sili
li toki e ni:
"toki pona li pona!
toki pona li toki pona!"

**jan Pensa:** a a!

**jan Tepo:** "nimi o lon."

**jan Tepo:** ni la jan li toki tawa ona
li toki e ni:
"mi pilin sama! toki pona li pona! nimi
li kama tawa ona lon tenpo kama lili!"

**jan Pensa/jan Tepo:** a a a.

**jan Tepo:** tan ni la mi ale li kama...
tenpo ni la ona li pana ala e nimi.
taso mi ale li kama sona e ni:
nimi li kama a!

**jan Pensa:** lon.

**jan Tepo:** ...la jan ale li pilin musi
li pilin wawa.

**jan Pensa:** ken la tenpo ni la jan mute li...
ijo sin ni li pona mute tawa jan mute.
jan mute li wile ante e lipu Wikipesija
li wile pana e nimi ni tawa ona.
taso kulupu Sili li toki
e ni tawa jan wan taso,
li toki ala e ni tawa jan ale.
jan ala li ken sona e nimi sin
pi toki pona lon lipu pi kulupu Sili.
ale ni li tenpo pini alasa nimi.
nasin ni la mi kama jo e nimi pi nasin Iso
tawa toki pona.
taso, nimi Iso li pona tan seme?
ona li pana e pona seme
tawa kulupu pi toki pona?

**jan Tepo:** n, a...
suli la ona li pona tan ni:
ilo mute li ken kepeken toki ante mute,
anu seme...
taso ilo mute li ken kepeken toki
tan lipu pi kulupu Iso taso.

**jan Pensa:** lon.

**jan Tepo:** toki li lon lipu ni ala la
ilo li ken ala kepeken toki ni.
ilo mute li wile a e ni.

**jan Pensa:** nimi pi nasin Iso li lon ala
la ona li ken ala pana
e toki pona tawa lipu tawa ilo.

**jan Tepo:** lon. ilo mute li wile e ona.
mi ken toki lili e ni: ilo seme li wile?

**jan Pensa:** pona. o toki.

**jan Tepo:** n. ni li pona mute-- n.
ilo mute li wile e sona toki
tan toki lipu Silesija.
lipu ni li tan kulupu Junkio
li toki e sona lili tawa toki ale a.
sona lili li sama ni:
"nimi pi toki ante li seme lon toki ni?"
ni la sina wile...
ni la ilo li ken wile pana e ilo ni:
jan li ken toki e ni:
"mi wile pi toki e toki ni."
taso ni la jan li wile lukin e ni:
"toki ante li nimi seme lon toki mi?"
toki ale li jo e nimi lon toki ante ale.
ni li nimi mute.
nimi ni ale li lon lipu Sijesija.

**jan Pensa:** lon.

**jan Tepo:** n ante la, nimi ma li lon...
suli mute la ni li lon: nanpa li ante
la nimi ante o ante lon tenpo seme?
ante nanpa seme li wile ante e nimi?
ni li pona tan ni: ilo li wile toki
e nanpa li wile ante e toki lon tenpo wan,
anu seme? ni la...
ni li sona suli tawa ilo mute.

**jan Pensa:** ilo o sona e nasin nanpa pi toki mute.

**jan Tepo:** lon a.

**jan Pensa:** kin la ijo ante
pi ken sin li lon lipu Wikitata.
lipu Wikitata li tan kulupu Wikimesijo.
lipu Wikipesija kin li tan kulupu ni.
lipu Wikitata li jo
e sona mute a pi ijo mute a.
ona li jo e sona jan e sona toki
e sona pi ijo ale, a a.
lipu li lon "Wikipesija" la lipu Wikitata
li jo e sona pi ijo ni.

**jan Tepo:** a taso n. mi toki e ni:
lipu Wikitata la...
a sona mute li lon lipu Wikipesija kin.
taso lipu Wikitata la sona li nasin ante,
li nasin sama ni:
ilo li ken lukin e sona ni.

**jan Pensa:** lon.

**jan Tepo:** lipu Wikipesija li tawa jan.
taso lipu Wikitata li tawa ilo.

**jan Pensa:** lon. ni li suli.
ilo li ken kepeken sona pi lipu Wikitata.
kin la lipu Wikitata li jo
e nimi pi ijo mute.
ilo li wile sona e nimi pi ma Tosi
la ona li ken sona e ni:
"toki Tosi la nimi ni li seme?
toki Kanse la nimi ni li seme?
"toki Nijon la nimi ni li seme?"
taso tenpo ni la lipu Wikitata li ken
ala pana e nimi pi toki pona tan ni:
tenpo pini lili la toki pona li jo ala
e nimi pi nasin Iso.
lipu Wikitata li wile e nimi ni.
nimi ni li lon ala la ona
li ken ala pana e toki sin.
taso pona la tenpo kama lili la
lipu Wikitata li ken jo e nimi ni,
li ken jo e sona ni pi toki pona,
tan nimi sin pi nasin Iso.
ni li ijo pona mute!

**jan Tepo:** ni li pona a.
sona mute li ken lon lipu!
n... ijo ante seme?

**jan Pensa:** a, ijo [musi lami weka e toki Inli ni]
li lon.

**jan Tepo:** n! kalama toki pi uta mute!

**jan Pensa:** lon!

**jan Tepo:** a ni li...
mi ale li pana e nimi ni tawa ona a.
ona li ilo.
a, kulupu Mosila li lawa...
li pali e ona li lawa e ona.
n jan li wile pali e ilo tawa ni:
ilo li kute e toki jan la ona
li ken ante e ni tawa sitelen.

**jan Pensa:** lon.

**jan Tepo:** nasin ilo ni li wile e...
jan li wile pali e ilo
la nasin li sama ni:
ilo o kute mute mute
e toki jan mute mute mute e kalama ona.
ni la ona li ken kama sona kute
li ken kama sitelen.
suli mute la ilo li kute e kalama
la sitelen toki o lon poka.
ni la ona li ken ante
e kalama tawa sitelen.
a a. ilo pi kalama toki pi uta mute...
ilo ni li jo e kalama mute tan jan mute,
tan uta mute.
kulupu Mosila li pali e ona,
li wile e ni:
jan mute.. ale li tawa ilo ni li kalama
tawa ilo la kalama ale ni li tawa poki,
la jan li wile pali e ilo
kepeken kalama la ona li ken!
a, mi ale li wile pali e ilo kalama sama
tawa toki pona la mi wile kepeken ilo ni.
taso ona li wile e nimi pi kulupu Iso.

**jan Pensa:** lon.

**jan Tepo:** ni li kama lon tenpo pini lili la
mi tawa jan lawa ilo.
mi toki e wile la toki pona
li lon ilo ni, lon tenpo ni a!

**jan Pensa:** lon!

**jan Tepo:** tenpo ni la jan li pana
e toki e kalama, tawa ilo!
ni li pona mute.
ken la tenpo kama la ilo li ken kute e
kalama pi toki pona, li ken sitelen e ni.
a a. ni li pona mute tan ni:
kalama sin la mi wile
e sitelen toki tawa kalama ale.
taso ni li ken pali suli.
taso ilo li ken pali
e ni la ni li pali lili a.
n, ken la ilo li pakala lon tenpo.
taso ken la ilo li pali pona lon tenpo
mute la mi wile pona e pakala lili taso.

**jan Pensa:** lon.
ilo li pali e ijo suli la jan li ken lukin
e ike li ken alasa e ike lon ona.

**jan Tepo:** lon ni li ken--

**jan Pensa:** alasa ni li pali lili.
ilo ni li kama lon tenpo kama la
ni li pona mute tawa mi mute.

**jan Tepo:** a a. pona mute tawa mi a.
a jan Itan li sitelen e ale.
ni li pona mute tawa ona kin anu seme?
[ante tenpo]
jan Itan: aa... kin kin kin kin...
ni li ijo tan anpa nanpa.
mi kipisi e kalama ni.
jan Tepo o. lon la mi wile e ni!
ante la o awen kute.
[ante tenpo]

**jan Pensa:** a suli la nimi sin pi nasin Iso
li pona tawa ilo taso ala,
tawa pali ni taso ala.
nimi pi nasin Iso li lon la
ni li toki e ni kin:
toki pona li lili ala, li suli, li lon!

**jan Tepo:** li wawa!

**jan Pensa:** ona li wawa.

**jan Tepo:** ijo ante ala li lon la
kalama li ken pini anu seme?

**jan Pensa:** a pilin mi la mi ken pini.

**jan Tepo:** pona. sina kute la sina pona mute!
jan Pensa o. sina pona tan ni:
sina toki lon kalama sin ni.

**jan Pensa:** wa.

**jan Tepo:** o awen pona. jan kute o.

**jan Pensa:** o awen pona!

**jan Tepo:** o pona!