---
title: jan mun en nasin waso
authors:
- jan Itan
- jan Lakuse
- jan Tepo
date: '2022-02-11'
license: CC-BY-SA 4.0
sources:
- https://docs.google.com/document/d/e/2PACX-1vS0Cnpa-8BG3jZGOj52CCHYfZZbSVMUnq9-FfA_g_guCZQWZ2yNZPJ4H7I7FxPI8yNC7N0VEQI5qOj8/pub
- https://wikisource.org/wiki/Kalama_sin/18
preprocessing: replaced unusual "jan " abbreviation with the full names
---

**jan Lakuse:** ijo ale, soweli ale, jan ale, akesi ale, waso ale, ...mi sona ala e ijo ante o toki! ni li kalama sin. tenpo pi kalama sin... mi jan Lakuse. a, lon poka li jan tu. sina seme? jan tu o.

**jan Tepo:** a, open wawa a! mi jan Tepo. sina kute mute e mi lon tenpo mute.

**jan Lakuse:** ni li lon... sina uta pi kalama sin a.

**jan Itan:** toki! mi jan Itan. sina kute e mi kin.

**jan Lakuse:** wawa. a tenpo ni li sama tenpo pini... mi ale li sona ala e ijo toki. taso, mi lukin toki e ijo! mi sona ala e ni: seme li ken toki? jan pi toki pona li toki e ijo pi toki pona taso anu seme ni ale li... awen li wile sona... a. mi sona ala. ijo seme li toki?

**jan Tepo:** ijo. jan Itan o, sina sona e ijo anu seme?

**jan Itan:** a mi sona e ijo. taso sona li tan sina tu, a a. n, tenpo pini poka la mi open kama sona e luka pona. luka pona li sama toki pona. taso ona li kepeken luka, li kepeken ala uta, li kepeken ala kute.

**jan Lakuse:** li kepeken ala sitelen!

**jan Itan:** lon! ona li kepeken ala sitelen. a ni li pona mute tawa mi. pilin mi la sina tu li open kama sona lon tenpo pini a. taso mi open kama sona lon tenpo poka. ken la sina tu li sona wawa e luka pona. 

**jan Tepo:** mi sona. taso pilin mi la mi sona wawa ala. tenpo la mi toki sama ni: "mi ken ala luka pona, mi-

**jan Tepo en jan Lakuse:** "luka ike taso" a a. 

**jan Lakuse:** pilin la mi sona e luka pona. mi pana e sona pi luka pona tawa jan la mi o sona e luka pona anu seme? taso... mi sona ala a a a. ken li nasa. 

**jan Tepo:** ni li lon ala. sina sona e ona! sina pana e ni sona sina tawa mi. ni li... sina sona. 

**jan Itan:** lon, lon. pilin mi la sina tu li sona a tan ni: sina tu li pana e sona tawa mi lon tenpo pini poka. tan ni la mi sona, tan ni: jan li sona e ijo [la] ona o ken pana e sona ni. sina tu li ken ni. tan ni la sina tu... 

**jan Tepo:** mi ken ala! mi sona taso li ken ala pana e sona. jan Lakuse taso li... 

**jan Lakuse:** a..... 

**jan Tepo:** ... e luka pona, li ken pana -- jan Olipija kin. taso ona li lon kulupu ala... 

**jan Itan:** a sina tu li wawa lon nasin ni: a... mi awen ken ala kepeken nasin ni. taso, nasin pi luka pona li lon. ona la sina pana ala e luka suli. sina pana e luka lili taso. 

**jan Tepo:** ... li sitelen e nimi jan anu seme... 

**jan Itan:** lon, lon. sama nimi jan. sama nimi ma. lon. ona li sitelen lon, kepeken luka, anu seme... a, pilin mi la jan Tepo en jan Lakuse li ken wawa mute lon nasin ni. taso ona li pona mute tawa kama sona. 

**jan Lakuse:** lon. ken la mi o toki lili e ijo pi luka pona anu seme, a a. 

**jan Itan:** lon, a a. 

**jan Lakuse:** ken la jan li sona ala e ni: mi toki e seme lon tenpo ni? a, luka pona li toki pali ante. ona li sama toki pona. ona li kepeken nimi sama toki pona. taso nimi pali li ante lili. nimi "li", nimi "en", nimi "e"... ni ale li ante lon luka pona. a nasin pi luka pona li sama ni: jan li toki lili e ijo. ni la mi ken toki sama ni: "a. NI... PONA." anu "MI. KILI NI. MOKU." sama ni... sina kepeken... sina kepeken luka sina sama ni la ni li nasin pona luka. a, ni li lon: nasin toki pi toki luka en toki pi toki uta pi toki sitelen li ante kin. a ni li tan ni: toki luka li tawa lukin. a lukin li kepeken nasin ante tawa sona. a, jan li kute e ijo la ona li ken kute e ijo wan taso. kalama li lon tenpo taso anu seme... jan li ken ala... a, tenpo li lon ala, la kalama li ken ala lon anu seme. taso, a... lukin la jan li ken lukin e ijo ante mute. nasin kute lukin li ante tan nasin kute KUTE. ni la toki kin li ante. ni la jan Olipija li pali e luka pona, sama ni: ona li ken sama toki pona, li ken nimi sama toki pona. taso ona li pona tawa lukin, tawa sona lukin. 

**jan Itan:** n. ni li sona pona. tenpo pini la mi lukin ala e ijo sama ni: lon. kalama la sina kepeken tenpo. taso luka la sina kepeken ala tenpo... a. lon [la] sina kepeken tenpo. taso sina ken kepeken ni kin: ijo li lon. sina ken awen lukin e ijo. 

**jan Tepo:** ijo li lon. ijo li ken lon poka ante... 

**jan Itan:** lon, lon lon lon. 

**jan Tepo:** ... lon kon. luka li lon kon, li awen ala li ken tawa. 

**jan Itan:** lon. 

**jan Tepo:** kalama la ni li ken ala. kalama li ijo wan taso lon tenpo wan. 

**jan Itan:** nasa. n, ante la... 

**jan Lakuse:** ante la seme... mi sona ala. mi... a. kama sona pi toki ante li nasa tawa mi. a jan Tepo [o]. sina kama sona e toki mute anu seme? sina lukin kama sona e toki mute. 

**jan Tepo:** ala, ala. mi... n. mi sona pona ala e toki ante... toki pona en toki Inli li taso. toki Losupan la mi sona lili. toki Wijosa la mi sona lili lili. toki ante mute la mi sona lili lili lili lili... 

**jan Lakuse:** taso, pilin mi la sina kama sona e toki pali taso, a a a. e toki ma ala, a a a! tan seme? 

**jan Tepo:** ni li lon... ni li... a. mi sona ala. 

**jan Itan:** ni li musi tan ni: tenpo mute la jan li wile kama sona e toki sin. tan li ni: ona li wile ken toki tawa jan mute a. taso sina la, kama sona li tawa musi taso anu seme? a a. 

**jan Tepo:** a, a. mi sona. mi sona. a a a... toki pali la mi ken toki tawa jan mute a! 

**jan Itan:** lon! 

**jan Tepo:** toki pona la jan mute li lon li toki pona. 

**jan Itan:** kin, kin. 

**jan Tepo:** mi ken toki tawa jan ni. toki pali ante la... ma mute la mi ken toki tawa jan mute mute mute! taso, n... mi wile ala. 

**jan Lakuse en jan Itan:** a, a a. 

**jan Itan:** sina ken toki tawa jan, la ni li pona. ona li ken jan mute ala.

**jan Tepo en jan Lakuse:** ni li lon. 

**jan Itan:** ken. 

**jan Tepo:** a. toki Losupan la mi toki mute ala tawa jan. taso mi kute e kalama musi pi toki Losupan. mi kama sona tan ni. ni li... taso mi toki e ni lon kalama sin pini. 

**jan Lakuse:** a. ni li ken wawa... mi sona ala. pilin mi la jan Tepo li wile ala toki tawa jan mute, a a a. ni la ona li kama sona e toki pali taso. 

**jan Tepo:** a a a. 

**jan Itan:** jan Lakuse o. sina sona e toki ante seme? anu toki pi mute seme? 

**jan Lakuse:** a, mi... mi sona. toki pona en toki Inli en luka pona taso li lon mi a a. taso mi lukin kama sona e ijo ante. tenpo pini la sitelen tawa musi tan ma Nijon li pona suli a tawa mi, la mi lukin e ona lon tenpo ale. mi kepeken ala kalama pi toki Inli tawa ni. mi kepeken kalama pi toki Nijon li kama lukin e sitelen lon anpa. a, taso mi ni lon tenpo mute! taso kin la! mi lukin e sitelen ni la ni li pona tawa mi. mi pali e ijo ante kepeken luka. ken la mi pali e musi lili kepeken luka. mi kepeken lipu li tu e ona li tu e lipu li tu e lipu la ona li kama waso. a, mi ni lon tenpo mute. 

**jan Itan:** a. 

**jan Lakuse:** ...la mi ken ala lukin e luka mi-- e sitelen lon tenpo mute. ... e sitelen anpa lon tenpo mute. ni la mi kama kute e kalama pi toki Nijon. 

**jan Itan:** a! 

**jan Lakuse:** mi kama pona lili... mi kama sona lili lon kute mi. mi sona wawa ala e ona. taso mi ken lukin lili taso e toki anpa li ken sona e kon mute. sitelen tawa mute tan ma Nijon li sama li toki e ijo sama. a a. tenpo mute la wawa li lon. 

**jan Tepo:** a a a! 

**jan Lakuse:** olin li lon. anu... sina sona e nimi tawa ijo tu ni la sina sona ale... lon sitelen tawa ni. 

**jan Tepo:** a a. 

**jan Lakuse:** lon... mi ni lon tenpo. kin la mi lon ma Kanata. mi tan ma Kanata, la mi lon tomo sona li kama sona lili e toki Kanse. taso toki Kanse mi li ike. mi ken lukin e sitelen li ken sona lili e toki tan ni. taso jan li toki tawa mi kepeken kalama la mi ken ala. a a a. 

**jan Itan:** a a. nasa. a. mi sona [e] toki Inli, [e] toki pona... mi sona e toki Epanja. mi kama sona e luka pona e toki Nijon. taso ni li ale. 

**jan Lakuse:** a toki Epanja. 

**jan Itan:** mute ala. toki Epanja li pona. mi lukin ala e sitelen tawa tan ma Nijon. taso jan li toki pona e ona la mi ken lukin (?) 

**jan Lakuse:** a a a! jan o ante e toki anu seme? 

**jan Tepo:** a a a! 

**jan Lakuse:** a pilin mi la jan Mali li ni lon tenpo pini, li pana e sitelen anpa. 

**jan Tepo:** lon! mi lukin lili e ni. ni li suli ala li sitelen wan taso ala. mi ken ala lukin mute. taso ni li pona. a sina mute li sona ala sona e sitelen tawa ni pi ilo Jutu: jan li... pilin mi la toki mama ona li toki Nijon. jan ni li pali e sitelen tawa pi toki pona sama jan Misali. ken... 

**jan Tepo:** a mi ken sona... 

**jan Itan:** lon lon. ken la mi o pana e linja tawa kulupu ni pi sitelen tawa lon kalama sin ni. 

**jan Lakuse:** mi sona e ni: ni li lon tawa toki Epanja. taso mi sona ala e ni: ni li lon tawa toki Nijon kin. 

**jan Tepo:** a mi sona ala e ni pi toki Epanja a. 

**jan Lakuse:** mute tan ma mute li ken kama sona e toki pona! 

**jan Itan:** a pona! 

**jan Lakuse:** ni li pona a. 

**jan Itan:** pona a. mi- ni li... a a. mi wile a e nasin sama ni: (pilin mi la ona li lon ala) taso mi wile kama sona e toki ma ante kepeken toki pona taso. 

**jan Lakuse:** a! 

**jan Itan:** ni li ken la... ona li pona suli. taso... pilin mi la ni li wile e pali mute, tan ni: sina o toki e nasin mute pi toki ante ni. nn, kepeken toki pona taso. taso. ante la... 

**jan Tepo:** nnn. ken la o pana e ante toki taso anu seme? jan Telakoman li toki sama ni, lon tenpo pini: "sina sona e nasin toki... sina sona e nasin toki taso, la sina sona ala e toki. sina o kama ken pilin e toki. sina ken ala sona e toki. ni la toki ante en toki pona li lon poka la sona mute li ken kama tan ni anu seme? 

**jan Itan:** lon! 

**jan Tepo:** taso mi sona pona ala e nasin sona toki. nasin seme la jan li ken kama sona toki? mi sona ala. mi pali e ni lon tenpo pini. ona li awen ala... 

**jan Lakuse:** a a. 

**jan Itan:** kin jan seme a li sona e toki? 

**jan Tepo:** a a a. 

**jan Itan:** jan ala li sona e toki. mi ale li pilin... li pilin. 

**jan Tepo:** lonnn. 

**jan Itan:** ni li lon. 

**jan Lakuse:** mi nasa... kepeken nasin seme la mi kama sona e toki pona, la mi sona ala a a. taso ona li kama lon mi... 

**jan Tepo:** kepeken tenpo. 

**jan Lakuse:** n kepeken tenpo a. taso jan li wile kama sona e toki ante kepeken toki pona la ni li ken tawa luka pona anu seme? a a. 

**jan Itan:** a mi pilin sama ni! 

**jan Tepo:** lon! lon. mi wile kama sona e toki luka pi ma Mewika anu seme... lon tenpo kama, la mi open kepeken luka pona. 

**jan Lakuse:** n. nasin ona li ken sama lili. 

**jan Tepo:** n. ni li pona ala pona? mi pilin sama ni: sina sona e toki luka wan la sina ken kama sona e toki luka ante kepeken tenpo lili. 

**jan Lakuse:** a... ken. a, nasin ona li awen ante lili. taso ni li suli: sina kama sona e nasin kute kepeken lukin. sina ken kama sona e ni kepeken luka pona... li ken ni tawa ona. 

**jan Itan:** ni li ante a. 

**jan Lakuse:** lon. jan li wile kama sona e luka pona, la sina ken kepeken toki pona taso tawa ni! ni li pona suli a. 

**jan Itan:** lon. a. lon sina toki e ni. mi pilin sama. a, "ni". ni li seme... a a. a. lon. sina o ken kama kute kepeken lukin. n, ni li nasa. taso ona li nasa pona tawa mi. a, lon! mi kute e kalama toki... a a, ala. mi kute e toki kalama la mi toki insa kin e ni: ona li toki e seme? mi suli e toki ona lon nasin wan lon nasin ante... li alasa sona e ni: nasin seme la toki ona li lon? ni la... mi lukin... mi lukin la ni li ante. mi o alasa sona... mi o lukin insa, o kute insa ala. mi o lukin insa e ni: ona li pali e seme. a. ni li ante.

**jan Tepo:** n.

**jan Lakuse:** sina ni anu seme? jan Tepo o.

**jan Itan:** ni li nasa.

**jan Tepo:** o toki sin?

**jan Lakuse:** sina ni anu seme?

**jan Tepo:** n. a... mi ni kepeken toki ala. mi kute e toki kalama la mi... n pilin mi la ijo sama li lon insa lawa mi. mi ken ala sona pona pona e insa pi lawa mi. taso mi ken pilin sama ni: mi kute e nimi la ilo li ante e nimi tawa pilin... anu seme... ilo ni li ken pana e pilin ken mute anu seme. ni la ilo ante li lukin e ni: seme li ken suli? anu seme...

**jan Itan:** n.

**jan Tepo:** n. mi sona ala. jan ante la insa lawa li pali kepeken nasin ante.

**jan Itan:** lon.

**jan Lakuse:** tenpo la jan li ken ala toki insa.

**jan Tepo:** a pilin mi la mi lukin e... n?

**jan Lakuse:** tenpo la jan li ken ala toki insa.

**jan Tepo:** ni li ken a! n. pilin mi la... mi lukin e luka pona... mi lukin e toki luka la mi kute e nimi lon insa lawa mi.

**jan Lakuse:** lon. ni li lon tawa mi kin.

**jan Itan:** n.

**jan Tepo:** mi kute e kalama. a. ni li ken nasa lili anu seme?

**jan Lakuse:** mi sona ala...

**jan Itan:** a ante la sina sona ala sona e ni: jan la ona li ken ala lukin insa e ijo. ona li ken ala lukin insa. ni li nasa.

**jan Tepo:** mi sona e ken ni. mi ni ala.

**jan Itan:** jan pi mute lili lili a li sama ni. taso... sama ni: sina toki e "kili" la ona li sona e ni: kili li seme. taso ona li lukin ala e kili lon lawa ona, li ken ala lukin e kili.

**jan Lakuse:** lawa jan li pali kepeken nasin ante mute.

**jan Itan:** lon. a! a ken la ni li kama e ijo toki nanpa kama!

**jan Tepo:** a a a!

**jan Itan:** mi kama sona e ijo lon tomo sona. a! sona suli mi li nasin ilo li toki ilo, anu seme... toki pi ilo nanpa.

**jan Tepo:** nasin seme la sina ken lawa e ilo.

**jan Itan:** lon.

**jan Tepo:** nasin seme la sina awen anpa e ilo. nasin seme la ilo li kama la sina kama ala anpa? jan ale...

**jan Itan:** lon. a, tenpo ni pi kama sona la mi jo e kulu-- n nasin-- mi sona ala e nasin toki pona tawa ni. a, tomo sona la jan li kama sona e ijo, e ijo suli. a, ijo suli wan la ona li tawa tomo sama, lon tenpo mute li kama sona e ijo suli ni, e ijo lili mute pi ijo suli wan ni.

**jan Tepo:** n... ken la kulupu sona li ken nimi pona tawa ni. tenpo sona ale la sina kama sona lon poka pi jan sama. ni li kulupu sama. kulupu sona. tan jan sona sama.

*[jan tu li toki]*

**jan Tepo:** sina wile kama sona e sona mute mute. taso ni li kama kipisi mute.

**jan Itan:** lon! lon.

**jan Tepo:** sina ken kama sona e kipisi wan lon tenpo sike wan lon kulupu wan.

**jan Itan:** ken la "kipisi sona" anu ijo sama li pona. n, taso...

**jan Tepo:** "kipisi pi tomo sona"? mi sona ala.

**jan Lakuse:** wan sona.

**jan Tepo:** nasin ni li tan tomo sona. wan sona.

**jan Itan:** wan sona!

**jan Tepo:** sina kama sona e wan lon tenpo wan.

**jan Lakuse:** mute sona wan, a a a.

**jan Tepo:** a a a.

**jan Itan:** lon a a.

**jan Tepo:** taso o toki e ijo.

**jan Itan:** lon. a... mi wile toki e ni: tenpo ni pi kama sona la mi jo e kulupu sona tu wan. kulupu sona tu wan ni li sama mute, lon sona ala mi. mi kama lukin e ni. a ni li lon ala wile. ona li kama taso. ona li sama lon ni: kulupu sona wan la ona li alasa sona e ni: nasin seme la sijelo jan li pali? nasin seme la lawa jan li pali? nasin seme la kulupu jan li pali? ijo sama ni. ni la mi lukin mute e lawa jan, e nasin pi lawa jan. a, kulupu sona nanpa tu la mi kama sona e ni: nasin seme la ilo nanpa li ken kama sona, sama jan. ni li wawa, tan ni: mi kama sona e ijo tu sama ni: ona li toki e nasin... toki insa?

**jan Lakuse:** "nasin sona"?

**jan Itan:** nasin pi toki insa... ni li ken nasa.

**jan Itan:** lon! nasin sona. nasin pi kama sona.

**jan Lakuse:** nasin pali.

**jan Tepo:** n kama sona! nasin seme la ilo li kama sona sama lawa jan.

**jan Itan:** lon. a kulupu sona nanpa tu wan la mi kama sona e ijo sama ni: a, n. ken pi... a ni li wile e pali suli... ken pi mute... a ala ala!
 en pi suli seme la ijo li kama. sina lukin e ijo. sina sona ala e ni: ijo ni li kama ala kama. sina wile sona e ni: ken pi suli seme la ijo ni li kama.

**jan Lakuse:** nasin ni la sina nanpa e ken.

**jan Itan:** lon! lon. mi o nanpa e ken. lon. ni li sama...

**jan Tepo:** ni li ken sama ni: sina jo e poki suli. sina pana e sike mute mute pi kule ante tawa poki. sina pini e lukin li kama jo e sike tan poki. ni li ken kule seme?

**jan Itan:** lon! ni li pona a... nasin toki pona a. a, taso lon. kulupu sona tu ni li sama lon nasin ante. ona nanpa wan en ona nanpa tu li sama lon ni: nasin pi lawa jan anu nasin pi kama sona. kulupu sona nanpa tu en kulupu sona tu wan li sama lon ni:

**jan Lakuse:** nanpa?

**jan Itan:** nanpa, a a anu seme.

**ale:** nanpa!

**jan Itan:** ken pi suli seme... a a, lon.

**jan Tepo:** n. ilo li pali sama lawa jan la ni li kepeken nanpa lon nasin sama anu seme?

**jan Itan:** ken! ken, a... lon. ilo li ken kama sona sama jan lon nasin ni: n, nanpa ante mute li kama lon wan. taso sina ante e nanpa ale ni sama ni: ken pi suli seme la ijo li ijo ni? a a ni li toki nasa a...

**jan Tepo:** lon a.

**jan Itan:** ken la mi pana e sona ala kepeken toki ni. taso, lon. ni li wile e pali lawa mute, a a.

**jan Tepo en jan Lakuse:** a.

**jan Itan:** lon.

**jan Tepo:** pali nanpa suli.

**jan Itan:** lon.

**jan Tepo:** n. sina wile ala wile toki sama ni: ilo li kama sona sama jan la nasin li sama ni: nanpa mute li kama tan ijo anu seme?

**jan Itan:** lon.

**jan Tepo:** ona li alasa e ni: nanpa seme li sama seme lon tenpo seme... seme li sama lon nanpa ni lon tenpo mute?

**jan Itan:** lon! ni li sama lili tawa sona pi nanpa ken. ken pi mute seme la nanpa tu ni li sama? ... li kama sama. tenpo ni li sama nanpa ni li kama sama la ken seme la nanpa ante li sama— mi sona ala. mi toki nasa anu seme?

**jan Itan:** lon. taso tan toki nasa ni [la] mi sona e ni: sina sona e ijo wan anu tu tan toki mi.

**jan Tepo:** waa!

**jan Lakuse:** mi la toki sina li sama ni: ijo li pali lon tenpo mute la sina sona wile e ni: ilo li ken alasa e pini pona kepeken nanpa pi ken seme.

**jan Itan:** lon!

**jan Tepo:** n! ni li sama. nasa lili... pali nanpa ken en pali nanpa lawa li kama sama lili...

**jan Itan:** lon!

**jan Tepo:** n nasin ona li ken sama lon tenpo mute.

**jan Itan:** lon! a!

**jan Tepo:** lawa jan li pali mute kepeken ken anu seme? sina lukin e ijo la sina wile sona: "seme li ken suli tan ijo?"

**jan Itan:** lon a! lon lon lon... ijo ale... n. ijo li kama la lukin la lawa sina o alasa e ni: ken pi mute seme la... a a, n. o lukin e ni: sina lukin e soweli. taso lawa sina li sona ala e ni. lawa sina li alasa sona e ni: ken pi mute seme la ni lo soweli? a a, ken pi suli seme...

**jan Lakuse:** a! ken la ni li soweli ala!

**ale:** a a!

**jan Itan:** ken!

**jan Tepo:** lawa li wile sona mute a e ni: mi lukin e ijo la ijo ni li moli ala moli e mi?

**jan Lakuse:** a a a!

**jan Tepo:** ken pi mute seme? a a.

**jan Itan:** a a! jan Santa la ona li moli ala e mi. mi sona!

**jan Tepo:** a a a!

**jan Itan:** tan lukin ona lon... a toki nasa.

**jan Tepo:** sina kute e toki musi pi tenpo Santa lon kalama sin pini la sina sona e musi ni. sina kute ala la o tawa pini o kute.

**jan Itan:** a ken ante la ona li sona ala, tan ni: sina toki suli e ni tawa mi la mi sona. taso mi lukin taso e toki ni la pilin mi la mi sona ala e toki ale e musi ale.

**jan Tepo:** toki seme mi?

**jan Itan:** a, sama... "mi lukin e sinpin pi jan Santa la mi sona e ni: ona li wile ala moli e mi."

**jan Tepo:** a lon. a a a. toki ni li musi.

**jan Itan:** lon. ante la...

**jan Tepo:** ona li... a a a, *[mi lukin e sinpin ona]* ... li pana ala e pilin utala. pilin pona! ona li moli ala e mi!

**jan Lakuse:** ni li musi anu seme?

**jan Itan:** seme?

**jan Lakuse:** ni li musi anu seme? a, nasin...

**jan Tepo:** nasin toki musi...

**jan Lakuse:** a.

**jan Tepo:** a, jan li pilin pona la ona li toki e "pona" lon tenpo mute li toki ala e ni: "mi moli ala e sina"! a a a!

**jan Itan:** nasa. a mi toki suli e kama sona mi. taso mi wile sona e ni: sina tu li kama ala kama sona e ijo lon tomo sona?

**jan Lakuse:** a, kama sona sina li lon tomo sona suli anu seme?

**jan Itan:** lon. mi la ona li lon tomo sona suli. taso sina la seme?

**jan Lakuse:** sina sike nanpa seme?

**jan Itan:** a mi sike nanpa tu wan, tan tu tu.

**jan Lakuse:** mi sama. mi sike nanpa tu wan. a mi kama sona e ijo lipu. a, lipu pi toki Inli.

**jan Itan:** a, a! mi sona tan ni: mi kute e kalama sin sina.

**jan Lakuse:** a, mi pana e sona lipu.

**jan Tepo:** sina pana e sona lipu.

**jan Lakuse:** a, lon. tenpo ni la—

**jan Tepo:** seme li ijo suli pi kama sona sina?

**jan Lakuse:** ijo suli li tu wan... nanpa wan la mi kama sona e ijo pi tenpo pini. a, tenpo pini la... jan—

**jan Tepo:** seme pi tenpo pini?

**jan Lakuse:** tenpo pini la jan li alasa e sona, anu seme. ona li alasa sona e ijo li lukin sona e ijo ante mute. tenpo pini la jan li sona ike e nasin pali sijelo. ona li sona ala e ni: sijelo li pali e ijo kepeken nasin seme? kin la ona li sona ala e nasin ma, li sona ala e nasin ante mute. taso, tenpo mute la... anu, tenpo wan la, jan mute li kama wawa pilin, li open alasa sona mute, li kama wawa lon alasa sona... la ona li kama sona e ijo ante mute. taso, ijo mi pi kama sona li ni: meli li pali seme lon alasa sona ni? jan ale li kama sona e ijo ante mute lon tenpo ni anu seme... jan li ken toki... mi ken toki tawa sina kepeken ilo. a, mi ken... mi sona ala. mi ken misikeke tan jaki Kolona kepeken nasin wawa. ni ale li wawa anu seme? tenpo ni la jan li sona e ijo mute. taso tenpo pini la mi sona ala e ijo. tenpo mute la jan li pilin e ni: "a mije taso li pali e alasa sona." taso ni li lon ala. meli kin li alasa e sona, li meli sona.

**jan Tepo:** meli sona!

**jan Lakuse:** a, li pali e ijo suli! kin la ona li toki... ona li pali e lipu toki pona, kepeken sona, la mi lukin sona e ni. ni li ijo nanpa wan. ijo nanpa tu, a... la mi lon ma Kanata, anu seme... taso mi lon kipisi ma ni: Manitopa. ni li nimi ma, a a.

**jan Tepo:** ma Manitopa a.

**jan Lakuse:** lon.

**jan Itan:** a.

**jan Lakuse:** mi wile kama sona e lipu lon ma Manitopa. a, lipu seme li lon? a, tenpo pini la lipu seme li lon? jan sitelen li seme? jan musi li seme? ni ale li ijo nanpa tu. a ijo nanpa tu wan la... a, lanpan li lon. a tenpo pini la jan mute li lon ma Elopa, a a a, anu seme... li kama pilin e ni: mi wile lanpan, a a!

**jan Itan en jan Tepo:** a!

**jan Tepo:** mi wile e ale!

**jan Lakuse:** ni la ona li toki lanpan. mi kama lanpan e ma ale.

**jan Itan:** e ma ale!

**jan Lakuse:** taso ma Kanata la, a tenpo pini la jan li lon, anu seme... jan li lon li pali li kulupu li nasin li pona, li kulupu ante mute, li nasin ante mute. taso jan tan ma Elopa li kama li pana e jaki mute li pana e ike mute, li weka e ma tan jan, la ni li ike suli! kin la lon ma Kanata la...

**jan Itan:** ike a...

**jan Lakuse:** a, jan Elopa en jan ma li... n... ni li nasin pona ala. tenpo mute la jan Elopa li lukin anpa, li lukin weka e ma li lukin weka e nasin, tan jan ma, anu seme. a tenpo la ona li weka tan jan ma ale, e jan lili ona! ona li weka e jan lili ale li pana e ona lon tomo sona, la jan lili o lon tomo sona lon tenpo sike ale, la ona li ken ala kama sona e toki ona, li ken ala kama sona e nasin. ona o kama sona e toki Inli, o sona e ni: a "nasin sina pi nasin ma li ike! sina o ni ala! o kama sona ala e toki— "o weka e mama sina". ni li ike a!

**jan Itan:** a... nasin ike a.

**jan Tepo:** lon!

**jan Itan:** n... kepeken ni la ona li alasa weka e nasin ma pi tenpo pini anu seme... lon. ona li alasa weka e nasin lon tenpo... lon! sina wile ante e kulupu jan la sina o open lon jan lili ona...

**jan Lakuse:** lon! ni li wile kama e ni: jan lili ma li kama jan lili Elopa! a, lon. ona li ike kin.

**jan Itan:** ike a.

**jan Lakuse:** kin la tenpo sike pini la jan pi alasa ma li lukin e ma. ona li lukin e ma... tenpo pini la tomo sona li lon. tomo sona ike li lon, la ona li kama lukin e ni la ona li lukin e anpa ma, li kama e sona ni: sijelo moli mute pi jan lili ma li lon ni. sijelo mute. sijelo mute a. ni li lon tomo sona mute, la jan li mute li kama sona e ni: "a, wa! jan lili mute li moli, li lon anpa ma. taso jan ala li toki e ijo!" ni li kama e ike suli kin lon ma Kanata. wawa li lon anu seme... taso lon. jan ma la kulupu Kanata en jan ma li awen... li awen-- mi sona ala.

utala? ken la utala li nimi pona tan ni. kin la ona li lukin pona e utala. taso ike mute li lon tenpo pini anu seme. ike mute a... la ni li kepeken wawa mute. taso ijo pi kama sona mi la mi lukin e ni: jan ma li sitelen e lipu seme. kin la jan Elopa li sitelen e lipu pi jan ma kepeken nasin seme? ona li toki e seme lon lipu ni? ni li ijo toki... mi la ni li ijo suli a tawa kama sona tan ni: awen la jan ma li pona ala lon kulupu, li pona ala tawa kulupu, li lukin ken... li lukin jo e telo e ma. taso ma Kanata [la] ni li ken ala, a a. a, lon. ona li ike.

**jan Tepo:** ike a!

**jan Lakuse:** taso ni li kama sona mi.

**jan Tepo:** jan li lon li lon ma lon tenpo pini, la ma ante li kama weka e ma ni...

**jan Lakuse:** ni li lanpan.

**jan Tepo:** ike suli.

**jan Itan:** mi tan ma Juwese la tenpo mute la mi lukin taso e lanpan ma pi ma Juwese. taso mi weka sona e ni: ma Mewika ante [kin], anu seme, li jo e ike ni.

**jan Lakuse en jan Tepo:** ma ale anu seme!

**jan Lakuse:** ma Oselija kin la ni li lon...

**jan Itan:** lon lon lon!

**jan Tepo:** sina la ike ni li lon ala...

**jan Itan:** lon mi sona e ni. taso mi lukin ala e ni lon tenpo mute.

**jan Lakuse:** ale la lanpan li lon.

**jan Itan:** nasa. nasin ike ma. lon. jan li wile e mani li wile e ma... li wile utala.

**jan Lakuse:** jan li wile e mani la ona li wile e ma, tan ni: ona li ken weka tan ma e kasi e telo e ko e kiwen li ken pana e ni...

**jan Itan:** n! a a. nasin ike pi nasin ike!

**jan Lakuse:** lon!

**jan Tepo:** anpa ma li mani a? mi wile...

**jan Lakuse:** a a sina wile e mani kin anu seme...

**jan Tepo:** nasin pi jan ike.

**jan Itan:** ni la, mi ken moli e ma! mi ken moli e ma li ken kama jo e mani tan ona.

**jan Tepo:** ma mute li lon! mi moli e ma lili...

**jan Lakuse en jan Itan:** a a.

**jan Tepo:** la mi ken jo e mani mute tan ni. mi ken moli e ma ante...

**jan Lakuse en jan Tepo:** aaa!

**jan Itan:** "taso o awen— ken la sina weka e ale tan ma sike ni!" *[kepeken kalama uta ante]* "a taso mi ken tawa ma sike ante!"

**jan Tepo:** a a a!

**jan Itan:** "mi ken tawa mun ante. mun ante li lon." ala!!

**jan Lakuse:** a a. mi kama lon ma.

**jan Tepo:** mun ante la kon li lon ala... sina wile ala tawa mun ante.

**jan Lakuse:** lon. seli li kama... lete li kama...

**jan Tepo:** ilo tawa li ike suli li ken moli mute.

**jan Itan:** ilo pi tawa sewi li tawa sewi.

**jan Tepo:** lon.

**jan Itan:** n. taso sina ken tawa mun la sina wile ala wile ni?

**jan Tepo:** n...

**jan Itan:** mun ante.

**jan Tepo:** mi wile ala. ilo ni li moli... ilo pi tawa mun li ken moli mute... moli e jan lon tenpo mute. ni li musi ala! n. ken la mi wile tawa sewi. mi wile lukin e ma sama waso anu seme...

**jan Lakuse:** sina wile kama waso anu seme?

**jan Itan:** a, a a.

**jan Tepo:** mi wile kama waso.

**jan Lakuse:** a! waso Tepo, a a.

**jan Tepo:** a a a!

**jan Itan:** "mi wile waso."

**jan Tepo:** ni o nimi sin mi.

**jan Itan:** mi wile lukin e "waso Tepo" lon ma pona pi toki pona lon kama lili a.

**jan Tepo:** taso, n. nanpa wan la mi o kama sona lawa e ilo waso.

**jan Lakuse:** ala. ilo li lon ala.

**jan Tepo:** mi ni la mi ken waso Tepo. a! a a. taso mi jo ala e ilo la mi lon sewi...

**jan Lakuse:** ni ala. o kepeken wawa pi lawa sina. ale li ken kama pona.

**jan Tepo en jan Lakuse:** a a!

**jan Tepo:** a! n...

**jan Itan:** a! ante la— ken la mi ken ante e wile sona musi mi.

**jan Tepo:** wawa pi lawa mi li pona insa lawa mi, li pona ala lon sewi...

**jan Lakuse:** lon. wawa pi lawa sina li kama weka tan lawa sina, la ona li kama kon li kama kon loje! li kama pana musi! a a li kalama suli li kalama musi, tan kute sina...

**jan Tepo:** seme? a a!

**jan Lakuse:** sina open e uta sina la, a... mi sona ala. linja pi kule ale li kama... a a tan uta la sina kama sewi!

**jan Tepo:** a a! seme!?

**jan Lakuse:** sina waso. ni li pona, a a.

**jan Itan:** sina pana...

**jan Tepo:** nasa mute.

**jan Itan:** wa... sitelen nasa mute li lon lawa mi lon tenpo lon.

**jan Tepo:** a a, mi kin!

**jan Itan:** n, nasa a.

**jan Lakuse:** sina sona e ni: sina wile kama waso la ni taso li nasin.

**jan Tepo en jan Itan:** a a.

**jan Lakuse:** wawa lawa mute.

**jan Itan:** ni taso li nasin.

**jan Lakuse:** lon.

**jan Itan:** sina o kepeken nasin ni. a, jan Lakuse o sina ken— a! a open la mi wile toki e ni: mi wile ante e wile sona musi mi, tawa ni: sina sona e ni: "sina moli ala" la sina ken tawa mun la sina wile ala wile?

**jan Lakuse:** a...

**jan Itan:** sina sona e ni: sinna moli ala. jan Tepo o—

**jan Tepo:** ilo li pona la "mi wile ala wile"? taso ilo li kepeken tenpo suli anu seme?

**jan Itan:** n, ken... taso mi ken tawa mun sike lili pi mun jan anu seme... ni li suli ala. tawa suli ala.

**jan Tepo:** n! lon. ni li tenpo suno tu wan anu seme...

**jan Lakuse:** taso kon li ante anu seme. kon lon ma ni en kon lon mun li ante. kin la kon ma...

**jan Tepo:** ni li lon: kon ala li lon mun.

**jan Lakuse:** lon.

**jan Itan:** lon! kon ala.

**jan Tepo:** kon ala li lon lon poka...

**jan Lakuse:** lon. ni li ike tawa sijelo anu seme? mi wile ala ike e sijelo mi la ken la mi wile ala...

**jan Tepo:** a a. lon.

**jan Itan:** a a a!

**jan Tepo:** taso mi lon mun lili la mi kepeken noka mi taso la mi ken tawa sewi mute!

**ale:** *(nasa kute)* jan Tepo li ken waso!

**jan Itan:** waso! nasin ante tawa ken waso li lon! pona!

**jan Tepo:** a a!

**jan Lakuse:** pona a a.

**jan Tepo:** n, mi wile ken waso kepeken... waso li ken tawa lon sewi tan ni: ona li lili... ona li wile ala pana e wawa mute tawa ni: sijelo. ona li tawa.

**jan Itan:** lon.

**jan Tepo:** taso, n. mi lon mun ante la tawa waso li ken kama ken. taso ni li wile: kon o mute mute. ma ni la kon li suli ala. kon li mute mute ala. waso li ken tawa e kon mute kepeken luka ona. waso li tawa e kon kepeken luka ona la kon ni li suli sama waso la waso li ken tawa sewi. taso mi tawa e kon la kon ni li lili tawa mi. taso mun ante la kon li mute lon ale la mi tawa e luka la ni li tawa e kon mute, li ken tawa sewi e mi. a a!

**jan Lakuse:** ni la luka sina li kama waso.

**jan Itan:** lon...

**jan Tepo:** taso ike la mun sama li... ike la kon li mute sama ni la kon ni li lukin lili e mi li moli e mi tan ni.

**jan Itan:** a a! lon...

**jan Tepo:** kin la kon li ken seli mute... mi ken moli tan seli... a...

**jan Itan:** taso pona la mi kama sona e ni: nasin mute li lon, tawa ni: sina ken waso.

**jan Itan en jan Tepo:** a a a.

**jan Lakuse:** kin la jan mun ante li ken kama, li ken moli e sina. a a. lon... ona li kepeken ilo moli. ilo moli li pana e suno laso... a a.

**jan Itan:** suno wawa! lon! a a.

**jan Tepo:** taso ni li ken lon. mi wile ala tawa mun ante. jan mun li ken tawa mun mi li ken moli e mi lon mun mi...

**jan Lakuse en jan Itan:** a a a!

**jan Tepo:** mi tawa mun ante la ni li ante ala.

**jan Itan:** lon. sina wile ala lili e pali ona.

**jan Lakuse en jan Tepo:** a a a.

**jan Itan:** ona li wile moli e sina la sina o lili ala e pali ni, a a a. o awen lon ma sina.

**jan Tepo:** mi wile toki tawa jan mun. mi wile ala moli— mi wile ala utala.

**jan Tepo:** [ken la] ona li wile sona e toki pona!

**jan Lakuse:** a jan mun li sona ala sona e toki pona?

**jan Lakuse:** ni li wile sona suli!!

**jan Itan:** lon, a a.

**jan Tepo:** a a.

**jan Itan:** ken la ona li kute lon tenpo lon. mi sona ala.

**jan Tepo:** jan mun o! toki!

**jan Itan en jan Lakuse:** a a!

**jan Tepo:** o moli ala e mi! sina pona.

**jan Itan:** "o moli ala e mi." a a. nasa. a! mi sona e nasin ante tawa ni: sina ken waso. a, jan li pali e musi ni: ona li tawa lon tomo waso li weka e ona, tawa mun ni, lon sewi a, li tawa anpa. a, ona li moli ala, tan ni: ona li jo e len suli.

**jan Lakuse en jan Tepo:** a...

**jan Itan:** sina sona ala sona e musi ni?

**jan Lakuse en jan Tepo:** mi sona.

**jan Tepo:** mi sona. tomo li tawa sewi. mi weka tan tomo la mi tawa anpa. taso ni li kepeken tenpo mute la mi ken pilin sama ni: "mi waso!" ...lon tenpo lili.

**jan Itan:** lon!

**jan Tepo:** mi moli ala. lon. len li ken e ni: mi moli ala.

**jan Itan:** sina ken musi ni la sina wile ala wile?

**jan Tepo:** mi ken wile! a a. ni li ken musi anu seme? ken la mi wile lon tenpo wan.

**jan Itan:** jan Lause o. sina wile ala wile ni?

**jan Lakuse:** mi wile ala. tenpo pini la jan olin mi li lon kulupu utala, la ona li ni. ona li sama ni. ona li lon tomo waso li weka tan ona. pali ona li sama ni: jan li weka tan tomo waso la ona o kepeken len anu seme... taso len ni o pona, o pali pona, la jan olin mi li pali e ni: len li pona a li pakala ala. taso kin la ona ale li weka tan tomo, lon tenpo mute.

**jan Itan:** *(ilo li pakala lili e tenpo)* a! pona!

**jan Lakuse:** lon.

**jan Itan:** a, musi! ni li musi ala musi tawa ona?

**jan Lakuse:** tenpo nanpa wan li nasa lili. jan li mu suli tawa ona la ona li weka. ona li kepeken luka ona li weka e ona tan tomo waso.

**jan Itan:** a a. nasa ale!

**jan Lakuse:** a a a!

**jan Itan:** "o weka a! o weka tan tomo!"

**jan Lakuse:** a a a! lon.

**jan Lakuse:** a, taso. lon. mani li pona la ona li pona. kin la ona li ken tomo sona kepeken mani ala lon tenpo ni, la ni li pona tawa ona.

**jan Itan:** a! pona. pona. pona a. kulupu utala li pana e mani tawa ni: ona li ken tawa tomo sona, anu seme.

**jan Lakuse:** lon.

**jan Itan:** pona. pona. lon. a! ante la tenpo moku mi li kama lon tenpo lili! sina tu la seme?

**jan Tepo:** a seme...

**jan Itan:** mi moku lon tenpo kama lili la, ken la mi o pini lon tenpo poka.

**jan Lakuse:** ni li ken pini anu seme.

**jan Tepo:** a ni li ken tenpo pona. mi ken awen taso. tenpo li suli lon tenpo ni.

**jan Itan:** a kin mi wile pini lon tenpo lon, tan ni: mi o sitelen e toki ale.

**ale:** a, a a!

**jan Itan:** ala... mi wile e suli.

**jan Tepo:** lon. mi wile ala...

**jan Tepo:** mi wile ala e tenpo suli tawa... mi ala ike pali tan ni a.

**jan Itan:** ala, ala. ni li musi tawa mi. ona li ken pali suli. taso, ona li ken musi.

**jan Tepo:** pona pona.

**jan Itan:** taso, lon! mi jan Itan.

**jan Tepo:** mi jan Tepo.

**jan Lakuse:** a, mi ken jan Lakuse. ken la mi jan Lakuse ala! ken la mi jan mun!

**ale:** a, wa!

**jan Lakuse en jan Itan:** o awen pona!

**jan Tepo:** mi jan mun ala! a a, o awen pona.