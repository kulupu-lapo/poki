---
title: lawa poki sin
authors:
  - jan Alonola
date: '2024-09-07'
collections:
  - lipu tenpo
  - lipu tenpo nanpa lawa
license: CC-BY-SA 4.0
sources:
  - https://liputenpo.org/pdfs/0028lawa.pdf
  - https://liputenpo.org/lipu/nanpa-lawa/
  - https://commons.wikimedia.org/wiki/File:Lipu_tenpo_nanpa_lawa_-_poki_telo.png
preprocessing:
  - wrote alt text
---

sina lon ma Elopa la sina sona e lawa poki sin. sina wile moku e telo tan poki li open e ona, ike a! lawa poki li weka ala li awen lon ona. ni li tan seme?

kulupu lawa pi ma Elopa li pali e toki lawa sin ni: poki kiwen ale o wan o tu ala. sina ken weka e lawa tan poki la ona li tu. ma mute la poki telo li pini la jan li pali e poki sin kepeken poki jaki. lawa poki li weka tan poki la ona li jaki e ma. kin la jan li ken ala kepeken e ona tawa poki sin anu ijo ante.

taso mi la ni ale li nasa. mute a la lawa poki li awen lon tenpo pini kin! kin la ona li nasa tawa uta mi. lawa sin ni li lili ala e jaki tan poki kiwen. mi la jan o kepeken e poki lon tenpo mute o pali sin ala e ona. taso lawa sin ni li ike ala. ken la tenpo kama la jan li kepeken e poki telo lon tenpo mute li pali ala e jaki mute.

![lawa poki en poki li wan](https://upload.wikimedia.org/wikipedia/commons/c/cf/Lipu_tenpo_nanpa_lawa_-_poki_telo.png)