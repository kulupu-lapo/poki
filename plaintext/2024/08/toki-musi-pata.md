---
title: toki musi pata
authors:
  - kapesi Pake
date: 2024-08-10
license: CC-BY-SA-4.0
sources:
  - https://github.com/raacz/utala/blob/main/mamtt/lipu-musi/lipu-suli/toki-musi-pata.md
  - https://utala.pona.la/mamtt/lipu-musi/lipu-suli/toki-musi-pata.html
---

<strong>toki musi pi lipu ni:</strong>
<ul>
  <li><a href="#mi-weka-e-pilin-tan-moli-ni">mi weka e pilin tan moli ni</a></li>
  <li><a href="#pake">pake</a></li>
  <li><a href="#tan-seme">(tan seme la jan o pana e nimi tawa pali ona?) </a></li>
  <li><a href="#toki-linja">toki linja</a></li>
</ul>

***

## mi weka e pilin tan moli ni

mi weka e pilin tan moli ni.  
moli o pakala, o namako.  
sin suwi sina li ken sama mi.  
  
mi awen alasa kama pilin  
e ike jan ante lon sijelo.  
mi weka e pilin tan moli. ni  
  
li awen wawa e wawa ali.  
mi taso o pona! o ni. taso,  
sin suwi sina li ken. sama mi  
  
la, ona o len e wile pini  
e wile open e pilin selo.   
mi weka e pilin tan moli ni.  
  
moli li seme li ken lon e sin  
tawa nasin ali, tawa oko?   
sin suwi sina li ken sama. mi   
  
wile e sina e sama ni kin.  
sina weka tan mi. lon mi li kon.  
mi weka e pilin tan moli ni.  
sin suwi sina li ken sama mi.  

<br><br>

***

## pake  
  
o tawa ona.   
ona o sona  
e kalama ike  
e ike poka.  
  
linja lawa en  
sitelen en ken  
en open nasa  
o ike sama.  
  
tenpo nasin li lon,  
la mi o utala.  
ilo nanpa taso  
li lon e pakala.  
  
mi pake e pakala,  
la mi o moli kin.  
wawa la, mi ala  
li jan e pilin sin.  
  
jan li jaki e kon  
e tenpo majuna.  
kin la, nasin mani  
li lon e monsuta.  
  
mi pake e monsuta,  
la ike ante li  
kama kepeken a  
tenpo lili lili.  
  
mi o tawa.  
mi toki telo  
lon tenpo ni.  
mi weka e pilin  
tan moli.  
mi suwi ala tawa ona kin.   
wile mi li pasila ala.  
mi kiwen e tomo  
kepeken palisa.  
mi palisa e ilo nanpa.  
ona o pakala!  
  
tenpo nasin li lon,  
la mi o utala.  
ilo nanpa taso  
li lon e apeja.  
  
mi pake e apeja,  
la mi kama olin  
e ali lon mi a  
e ali sina kin.  
  
nasin kulupu li  
open kama ijo  
e ike toki mi  
e ike namako.  
  
mi pake e pake mi.  
pake mi o tenpo   
e nimi moli ni.  
mi wile lon suno.  
  
ilo nanpa o wawa ala  
la, sina wile e pona   
tawa jan ali.  
o lon e ni.  
sina o pake ala e mi.  

<br><br>

***  
  
<h2 id="tan-seme">(tan seme la jan o pana e nimi tawa pali ona?)</h2>   
  
apeja li seme?  
pilin li lete  
li suli e ni:  
  
monsuta mute   
li ken kama kin  
li alasa sin  
  
e musi lon monsi  
e suwi pini  
tan mi seme?  
  
apeja li pilin  
li pilin ike.  
olin li ala  
  
e pilin sin.  
kulupu mama  
o sama kin.  
  
sina weka la  
sina ken anpa.  
anpa jan li jaki  
  
li ken pakala.  
apeja li wawa  
li wawa e mi.  
  
mi lon pona ala.  
lon ni li moli.  

<br><br>
  
***  
  
## toki linja  
  
sitelen suwi li toki linja  
li toki soweli kepeken ni:  
jan li wile open e nasin e  
selo telo musi lon lipu la,  
kulupu ona o ken sona o  
toki wawa e pilin e ali.  
  
nasin toki li nasin jan. ali  
jan li wile kepeken e linja  
ko pi pana sona suli. mi o  
suli e ni. taso, nasin wan ni  
li ken ala ante e suli la,   
sina o awen pali e ni e  
  
linja toki e toki linja e  
musi kalama kepeken ali.  
ni li wawa pi jan kulupu la,  
kulupu lawa li open linja  
li open nanpa e jan ona. ni  
la, ona li ken kama sama. o   
  
olin! o suwi! o alasa! o  
wan e pilin sin. sina o ni e   
kulupu mi. lipu o kama ni.  
lipu li ali. soweli ali   
o lukin e lipu pona linja.  
tenpo la, utala ike ni la,   
  
mi pona. wawa mi o sona la,  
sona o utala e toki. o  
toki. o sitelen. sina linja  
e nimi. sina nimi nasa e  
toki sitelen. ona li ali  
li nasin pi mi ali. ijo ni  
  
li ken nasa. taso, namako ni  
o seme tawa weka tenpo la,  
mi o seme tawa weka ali?   
weka pilin li musi. moli o  
ala la, toki li pakala e  
wile open e kulupu linja.  
  
mute mi wawa pi sin mute o,   
sina lon ilo. mi o toki e  
sitelen suwi e toki linja.  
