---
title: likujo
description: null
authors:
  - jan Peton
translators: null
proofreaders: null
date: 2024-08-10
date-precision: day
tags:
  - toki moli
original: null
license: CC-BY-SA-4.0
sources:
  - https://github.com/raacz/utala/blob/main/mamtt/lipu-musi/lipu-suli/likujo.md
  - https://utala.pona.la/mamtt/lipu-musi/lipu-suli/likujo.html
archives: null
preprocessing: null
accessibility-notes: null
notes: null
---

o toki tawa mi, *kon* musi o  
pana tawa insa mi e kalama.  
kalama li kama wawa sama waso  
laso pimeja la ona li  
kama sewi tan pilin mi li  
lukin tawa sewi e kon mi  
tawa sina, kon musi wawa o.  

mi wile kalama e *jan*.  
mi wile pana mu tan uta mi  
e sona e pilin e insa e wile.  
jan li mu sama kon wawa.  
kon li kama e telo lete  
e wawa suli e pakala  
tan insa pilin jaki jan.  

*olin* li open e pilin jan  
tawa ijo pi ona ala la  
ijo olin li ken kama  
lon insa pilin open jan.  
olin li sama seli lon mi.  
seli li lili, taso wawa  
ona li moku e sijelo ale.  

*wawa* li kama tan ale  
tawa insa mi sama telo  
li kama anpa tan sewi  
sama telo suwi,  
sama telo pi suwi mute.  
wile mi li moku e telo wawa  
la mi wile wawa. wawa en ken  
en telo suli ale o tawa mi.  

*lape* li suwi tawa jan  
li pona e sijelo ona  
e nasa pi lawa ike ona  
sama kasi. kasi li lape  
lon anpa ma lon tenpo lete  
li pana e lipu sin lon tenpo pona.  
lape li pini la ale li kama sin.  

*moli* li pini ala.  
jan li kama sin tan lape,  
taso moli li pini ala.  
moli li sama soweli alasa  
li moku e mi ale,  
e sijelo mi ale.  
sijelo ale li moku soweli lon pini.  

*unpa* li ijo ante tawa ale.  
ona li ken wile li ken pona.  
ona li ken weka li ken ike.  
ona li sama wile moku lon ni:  
ona tu li kama anu kama ala  
tan insa pilin jan, tan wile pilin,  
li kama ala tan lawa sona jan.  

*sona* kin li ijo tu ante.  
sijelo jan li sona pilin,  
taso lawa jan li sona toki.  
kasi li moku e suno kepeken lipu ona,  
kepeken lipu laso mute ona.  
sama la sona jan li ilo:  
kepeken ona la mi moku e ale.  

*nasa* li open e lukin jan  
tawa kule ale, tawa kon ale.  
nasa li musi lon monsi lawa  
li kama e jan tawa ma mute.  
ona li sama suno pi tawa sewi.  
suno li suno e ma ale,  
taso ma li sona ala e suno.  

*toki* li wan e jan lon kulupu.   
sijelo li mu, luka li sitelen.  
toki la jan li kulupu e nimi  
li pana e ona wan lon poka pi ona ante.  
ni li sama kasi lili mute pi kule suwi  
lon ma kasi open. jan li alasa  
e ona pona li kulupu musi e ona.  

jan li lukin e ijo *suwi* la  
ona li wile olin e ona.  
suwi li sama soweli lili  
li len lon tenpo mute,  
taso sina awen li tawa ala la  
ona li tawa sina li pana  
e sinpin ona lon luka sina.  

*monsuta* li suli lon insa jan.  
ona li sama lupa lon pilin,  
sama lupa open lon pilin.  
telo loje li tawa insa lupa  
li weka ala tan ona.  
lupa li lete e sijelo ale  
li kama suli li kama suli li kama suli.  

*musi* li moku tawa kon jan.  
musi la jan li ken toki open  
e pilin pi kon ona, e pilin len lon kon ona.  
sina moli ala la o musi pona.  
o awen musi lon tenpo moli sina.  
sijelo sina li tan ko li tawa ko,  
taso tenpo musi li pini ala.  

*lipu* li sijelo pi sona jan.  
jan li sitelen lon selo ona  
li pana e sona tawa sijelo ona  
la sijelo li awen e sona jan  
tawa jan pi tenpo kama.  
sona li awen lon sijelo,  
li lipu lon tenpo kama ale.  

jan o *mama* e ona sama.  
sina mama ala e sina la  
seme li mama e sina?  
mama sina li moli lon tenpo,  
taso sina awen wile e mama  
sama kon sama telo sama moku.  
ona li weka la ala li lon sina.  

*utala* li moli tawa pilin jan  
li moku e insa ale.  
mi utala e sina la  
sina utala e mi la  
mi tu li kama lili la  
utala taso li kama suli.  
taso utala ala la mi seme?  

wawa en *pona* li ante.  
taso olin li lon ona tu.  
mi olin e jan.  
taso ona li pona ala tawa mi.  
ona li suli li wawa li mute  
li toki li pali li ken  
ijo mute mute a.  

*weka* li lon ale.  
ale li kama weka lon tenpo.  
weka li sama pini.  
pini li pini ala  
li open taso.  
taso weka li kama e wile.  
mi wile wile e sina  
la mi weka e sina.  

mi *pini*.
