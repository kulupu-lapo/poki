---
title: jan Eto li alasa e pipi
authors:
  - lipamanka
date: 2024-08-10
license: CC-BY-SA-4.0
tags:
  - toki sona pi nasin pipi
sources:
  - https://github.com/raacz/utala/blob/main/mamtt/lipu-musi/lipu-suli/jan-Eto-li-alasa-e-pipi.md
  - https://utala.pona.la/mamtt/lipu-musi/lipu-suli/jan-Eto-li-alasa-e-pipi.html
---

[![](sitelen-Eto.svg){: style="width: 100%"}](https://raw.githubusercontent.com/raacz/utala/refs/heads/main/mamtt/lipu-musi/lipu-suli/sitelen-Eto.svg)

[o lukin suli e sitelen taso](sitelen-Eto.svg)

tenpo li kama e wile. ni li ken pona li ken ike. lipu ni li toki e jan wan. ona li wile e pona tawa jan. ona li wile pona tawa ona sama kin. taso ni tu li utala. o kute pona. 

nimi pi jan ni li Eto. jan Eto li pali lon kasi. jan Eto li pali lon noka. 

ike li lon ma pi jan Eto. sike ni la pipi li moku e kasi ale kulupu. kulupu li jo ala e moku mute li wile sin e moku. jan ala li sona e ni: pipi ike li kama tan seme? 

suno wan la jan Eto li lukin e pipi li toki insa e ni: “mi wile tawa lon monsi pipi. mi o kama sona e ni: pipi li kama tan seme?” 

jan Eto li jo e ilo. ilo li tawa ma ante wile. jan Eto li kepeken ilo ni li tawa lon monsi pipi lon tenpo ni: pipi li kama li moku e kasi. 

pipi li tawa sewi pi nena suli li tawa ma ona sin.  pipi li tawa nena li kama lon nena. jan Eto li len e sijelo ona kepeken len pimeja li awen li kute. 

ni li nasa tawa jan Eto: pipi li toki uta sama jan. pipi suli li lon li toki kin suli. pona la pipi li toki pona la jan Eto li sona e toki ona. taso toki pipi li nasa lili. 

pipi nanpa wan li toki tawa pipi nanpa tu. 

“pipi lawa li wile e kasi ale. o pana.” 

“pona. mi pana.” 

jan Eto li toki insa: “a. pipi lawa li lon.” jan Eto li awen lon tenpo ni: pipi li awen lon. pipi li weka la jan Eto li tawa len lon monsi. 

pipi li weka lon lupa suli nena la jan Eto li tawa lon nasin ona li awen len li awen kute e toki pipi. pipi li toki sin. 

“pipi lawa li ko e kasi.” 

“mi wile moku e ko ni.” 

jan Eto li toki insa e ni: ko ni li seme li pona seme? jan Eto li awen kute e pipi. 

“nasin pi pipi lawa li seme? sona ni li weka.” 

“o kama lon monsi mi. mi nasin pona e sina.” 

jan Eto li toki len. sona pipi li weka la pipi li suwi. jan Eto li toki e ni tan seme? pipi li ike li moku e kasi ale kulupu. 

pipi li kama lon tomo suli. pipi mute li lon. pipi ale li mu wawa. jan Eto li awen len lon sinpin pi insa tomo. ona li len pona e sijelo e selo kin. 

pipi suli li kama lon tomo. “pipi ale o! mi wile e ni: sina kama jo e ko wile ale!” (pipi ale li mu wawa sin.) “tenpo ni la sina ale li jo ala e ko li moku ala e ko tan jo ala. o lukin.” 

pipi suli li pana lukin e poki suli. pipi ale li pana luka e kasi jo ona tawa poki suli. poki li kama jo e kasi ale la pipi suli li mu wawa. suno nasa li kama li pakala e kasi. kasi li kama ko. pipi ale li moku wawa e ko li pana uta e telo tawa selo. 

telo li kama ko. ko li kama kiwen. kiwen li jo e pipi. pipi li lape. 

kiwen pipi. kiwen pipi. kiwen pipi. kiwen pipi. 

jan Eto li awen li kute. taso ala li sin li kama. nasa la kiwen li suwi tawa nena tawa uta. suwi ni li ken kama e mani anu seme? jan Eto li weka tan len li tawa noka lon poka pi pipi ale kiwen. pipi suli kin li kiwen. jan Eto li pilin e wawa nasa. ona li taso. 

jan Eto li weka tan tomo suli, tan lupa, tan nena suli, li kama sin lon ma ona.
