---
title: jan alasa en soweli sona
description:
  "jan alasa li wile moku. taso: jan ona li ken ala alasa tan ken tawa
  lili ona. soweli sona li pilin musi mute tawa ona. tu li esun. [ A short toki pona
  fable about a fox and a hunter. ]"
authors:
  - Palian
date: "2024-01-02"
license: null
tags:
  - "fan fiction"
sources:
  - https://archiveofourown.org/works/52757521
archives:
  - https://web.archive.org/web/20240930134634/https://archiveofourown.org/works/52757521
preprocessing: mi nasin Markdown e lipu open pi nasin HTML
accessibility-notes: null
notes: null
---

jan alasa en soweli sona li utala kin!

jan alasa li wile moku la, jan alasa li wile moli e soweli.

taso: soweli sona li tawa mute li tawa wawa a! jan alasa li suli la, ona li tawa lili.

soweli li pilin musi: "mi tawa wawa; sina tawa wawa ala. tenpo ala la, sina moli e mi!"

jan alasa li pilin ike tawa wile moku ona.

"mi wile ala moli e sina! wile mi li wan: mi wile moku."

soweli sona li kalama uta musi. "mi wile ala sona e pilin sina. sina utala e mi la, mi wile ike tawa sina."

jan alasa li pini e utala. "lon kin. mi wile ala e utala. mi ken ala moli e sina."

soweli li pilin pona tawa ni. "utala sina li pini. pona kin."

jan alasa li tawa tomo ona. soweli li lon ma kasi.

tenpo suno kama la, jan alasa li tawa ma kasi.

"soweli, o kute!" ona li kalama.

soweli sona li kama wawa. "jan alasa! o kama pona. mi sona ala e tan ni: tenpo suno pi nanpa tu la, sina kama tawa ma ni."

"mi wile moku." jan li toki.

"mi pilin meso tawa pilin sina. mi toki e pilin mi tawa sina lon tenpo suno pini. tan seme la sina kama?"

"mi wile esun."

"esun a! a a a. jan alasa li wile esun tawa soweli!"

"lon."

"esun sina li seme?" soweli li toki.

"mi en sina li wan li alasa e moku mute. sona alasa mi en sona alasa sina li wawa suli!"

"mi ken alasa e moku mi. mi wile ala e pali sina."

"o esun! pilin mi li ike mute. pilin sina li sama pilin mi. mi wile ala moli! o awen e mi kin!" jan alasa li kalama suli. kalama ona li sama pilin ike.

tenpo suli la, soweli sona li isipin.

"n n n. lon. mi wile esun." soweli li toki. ona li pilin tawa pilin jan.

"pona mute a!" jan alasa li kalama.

soweli en jan li tawa ma telo suli. tu ona li wile alasa e kala.

soweli li kalama: "mi wile tawa lon telo ona. ma telo la, mi kama jo e kala mute."

jan alasa li toki: "mi wile palisa e kala." ona li jo e palisa utala suli.

soweli li lon ma telo. ona li tawa wawa.

tenpo kama lili la, ona li jo e kala mute mute!

soweli sona li tawa ma ko.

"o lukin e ni!" ona li kalama. "mi jo e kala mute!"

"pona mute a!" jan alasa li toki suli. "o pana e kala ona tawa mi!"

soweli li tawa jan alasa. soweli li pilin wawa li pilin musi.

tenpo utala!!!

jan alasa li moli e soweli sona kepeken palisa utala.

soweli li moli li toki anpa e ni: "tan seme?!"

"tenpo ni la, mi jo e moku tu, e kala mute e sina."
